# -*- mode: mandoku-view; -*-
#+TITLE: 分門集註杜工部詩
#+DATE: 2015-09-11 07:56:36.562290
#+PROPERTY: ID KR4c0018
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 17
#+PROPERTY: FILE SB04n0159-017分門集註杜工部詩-卷第十七.
<pb:KR4c0018_SBCK_017-1a>¶
(曰杜言儒冠栖栖不偶於丗不如世胄綺紈飽食終身〇師曰杜/甫生於睿宗先天元年死於代宗大曆五年年五十有九歷睿宗)¶
(玄宗肅宗代宗凡四朝也天寳十三年獻三賦玄宗命宰相試以/文章授河西尉不行天寳十四年安禄山亂甫挈家避亂郟州䧟)¶
(賊中肅宗至德二載脫身歸鳯翔府上謁肅宗肅宗授以左拾遺/當是時房琯以宰相緫兵與賊戰琯儒者用春秋車戰之法爲賊)¶
(所敗由是得罪甫上䟽論琯不宜廢肅宗怒貶甫爲華州司功甫/旣不得志聞李白在山東將爲山東之遊遂作此詩辭韋左丞明)¶
(巳無罪而去觀甫嘗有憶李白詩之句何時一樽酒重與細論文/蓋謂此行爲㝷李白故也紈袴貴遊子弟之服餓之義有二絶粒)¶
(曰餓不食禄亦曰餓若伯夷叔齊餓于首陽采薇而食不食周/禄/正此餓也當禄山之亂武夫悍卒皆以軍功取封侯其子弟從自襁)¶
(褓至于老死誰有不食禄者獨文儒之士不能擐甲出戰皆寂寥/不見用以此誤身者多矣甫嘗有詩曰儒衣山鳥怪蓋軍興之際)¶
(山鳥見儒衣猶且恠駭甫於此時唯以文儒爲務/得不誤身乎蓋嘆武夫得志傷吾道之不用也)丈人試靜聽¶
賤子請具陳(洙曰易師貞丈人吉注丈人嚴莊之稱也應璩百/一詩避席跪自陳賤子實玄虚鮑昭東武吟主人)¶
(且勿喧賤子歌一言〇趙曰吴越春秋載伍子胥謂漁父曰性命/屬天今屬丈人此乃杜公呼爲丈人者矣具陳見蜀志許靖與曹)¶
(公書有云豈可具陳而丗有託名東坡事實輒云毛遂有言賤子/一一具陳之以爲渾語却不引出何書其全秩引類皆如此非特)¶
<pb:KR4c0018_SBCK_017-1b>¶
(浼吾杜公又浼蘇公而罔無識眞大難之厄學者之不幸也○師/曰丈人尊長之稱指韋丈也賤子謙辭甫自稱也甫欲韋又静聽)¶
(故具陳其所/以不遇之意)甫昔少年日(洙曰少一作妙賈誼洛陽年少〇/定功曰沈休文别范安成云平生)¶
(少年/日)早充觀國賔(洙曰易觀國之光利用賔于王〇彦輔曰/杜嘗策名薦書也〇師曰甫天寳十三年)¶
(獻三賦召試/文章故云云)讀書破萬卷下筆如有神(洙曰魏文帝典論云/傅武仲下筆不能自)¶
(休孔文舉表性與道合思若有神呉質曰摛藻下筆鸞龍之文奮/矣〇蘇曰仲舒荅䇿下筆疑有神助〇趙曰梁孝元帝之敗焚圖)¶
(書十四萬卷曰讀書萬卷猶有今日故/焚之中着一破字則字着力而新竒矣)賦料揚雄敵(蘇曰司馬/長卿賦時)¶
(人皆稱典而麗雖詩人之作不能多也揚子雲曰長卿之賦不似/從人間來其神化所至即子雲學長卿爲賦故雅推服〇趙曰雄)¶
(傳曰顧嘗好辭賦毎擬相/如故公於賦則言敵揚雄)詩看子建親(洙曰左太冲詠史詩曰/弱冠弄柔翰卓犖觀群)¶
(書著論准過秦作賦擬子虚又詩言論准宣尼辭賦擬相如揚雄/有長楊甘泉等賦子建曹植也〇黃曰曹植字子建封陳思王善)¶
(屬文著洛神賦責躬公讌等詩後人謂天下才共一石子建獨得/八㪷〇趙曰鍾嶸爲詩品其品子建詩云植詩原出於國風氣骨)¶
(髙竒辭彩華茂超越今古卓爾不羣故公於詩言親子建也親字/親近之親親子建者言與之近也〇彦輔曰杜於詩賦盖以二人)¶
<pb:KR4c0018_SBCK_017-2a>¶
(爲/凖)李邕求識面(洙曰李邕見文苑傳廣陵江都人父善嘗注文/選邕少知名長安李嶠等薦邕詞髙行直堪爲)¶
(諌官由是召拜左拾遺玄宗東封獻賦稱旨能文養士賈生信陵/之流後進不識京洛阡陌聚觀以爲古人或傳眉目有異衣冠望)¶
(風㝷訪門巷又中使臨問索其新文性豪侈不護細行尢長碑頌/中朝衣冠多持金帛往求其文○修可曰識面字如北史齊神武)¶
(自太原來朝見宋遊道曰/常聞其名今日始識其面)王翰願卜隣(洙曰卜一作爲唐文苑/傳王翰并州晉陽人少)¶
(豪蕩不覊櫪有名馬家有妓樂翰發言立意自比侯王日聚英豪/從禽擊鼔恣爲歡賞文士祖詠杜華嘗在座○趙曰李邕王翰唐)¶
(文苑一時之文人也以李邕而有識面之求以王翰而有卜隣之/願則公之名重於時可知〇彦輔曰左傳曰惟鄰是卜〇師曰破)¶
(萬卷謂識破其理如中庸曰君子之道語大天下莫能載語小天/下莫能破大抵人誰不讀書識破其理者寡矣故孔子曰黙而識)¶
(之甫旣識破萬卷之理縱横妙用無施不可故下筆之際如有神/異漢揚雄嘗作甘泉等賦魏曹子建其兄常欲殺之子建七歩成)¶
(詩曰煑豆燃豆箕豆向釡中泣本是同根生相煎何太急甫以揚/雄之賦與巳相敵躰以子建之詩但親近於已是甫以詩才自負)¶
(謂子建所不若也唐李邕有才名後進想慕求識其面以至道塗/聚觀傳其眉目有異唐王翰文士也杜華嘗與遊從華母崔氏云)¶
(吾聞孟母三徙吾今欲卜居使汝與王翰爲隣蓋愛其才故也/甫以文章知名當丗士大夫皆想慕之故以李邕王翰自比)自¶
<pb:KR4c0018_SBCK_017-2b>¶
謂頗挺出(洙曰出一作生〇/彦輔曰一作特)立登要路津(洙曰古詩何不/策髙足先據要)¶
(路/津)致君堯舜上再使風俗淳(洙曰伊尹致君堯舜又魏杜恕/舉明主於唐虞之上○修可曰)¶
(魏應璩與從弟君胄/書云思致於有虞)此意竟蕭條行謌非隱淪(洙曰前漢/朱買臣家)¶
(貧好讀書不治産業艾薪樵賣以給食擔束薪行且誦書其妻亦/負戴相隨數止買臣母歌謳道中買臣益疾歌妻羞之求去恚怒)¶
(曰如公等餓死溝中耳何能冨貴買臣不能留即聼去其後買臣/獨行歌道中負薪墓間宋顔延年詠嵇中散詩曰立俗遷流議㝷)¶
(山結隱淪謝眺敬亭詩隱淪旣巳託鮑昭詩孤賤長隱淪謝靈運/旣枉隱淪客〇趙曰列子載林類年且百歲拾穗行歌張湛註云)¶
(古之隱者也舊却引朱買臣行歌道中負薪乃窮困悲歌耳與非/隱淪之義不相接隱淪字出桓譚新論曰天下神人五一曰神仙)¶
(二曰隱淪〇師曰揆者特也路與津者衝要之所乃人物輻湊之/地以譬則逹官也官有清有要淸而不要則无懽要而不淸則拘)¶
(於俗旣淸且要乃爲美官甫方召試文章以淸要自期必謂時出/登于要路津豈期授以河西尉故此意寥寂不獲致君與澤民也)¶
(隱淪者隱逸之/士也甫旣不見大用辭河西尉又不能隱居林下/其貧賤如朱買臣負薪行歌於路必爲隱淪之徒所非議矣昔孔子)¶
(不遇見非於長沮桀溺晨/門荷蓧之徒亦若此爾)騎驢三十載(洙曰任昉詩結歡三十/載生死一交情陶潜閑)¶
<pb:KR4c0018_SBCK_017-3a>¶
(居三十載〇彦輔曰後漢獨行傳向相或騎驢入市乞丐於人杜/自言不遇蓋一丗矣○定功曰後漢李尤有騎驢馳村狐兎驚走)¶
旅食京華春(定功曰言貧困騎驢三十載矣而畢竟乃旅食長/安此自傷之意耳魏文帝與呉質書旅食南館耳)¶
(〇彦輔曰郭璞詩/曰京華豪俠窟)朝扣冨兒門(鄭曰朝陟遙切早也下去苟切/擊也又苦侯切義同○趙曰鮑)¶
(昭詩結交多貴門/山入冨兒鄰是也)暮隨肥馬塵殘盃與冷炙(洙曰顔氏家訓/云礼曰君子无)¶
(故不徹琴瑟古來名士多所愛好者梁初衣冠子孫不知琴瑟大/同以未斯風頓盡然而此樂音雅致有深味哉今丗曲解雖變於)¶
(古猶足以暢神情也唯不可令有稱譽見役勲貴處之下座以取/殘盃冷炙辱戴安道猶遭之况爾曹乎○蘇曰吴起嘗嘆曰丈夫)¶
(兒事未濟甘晦休山林焉能/逐浮薄子苟冷炙殘盃焉)到處潜悲辛(修可曰鮑昭野鶴/賦對鍾鼓之悲辛)¶
(○師曰驢賤者所乗也得志則乗髙車大馬貧賤則跨驢而巳昔/李白以文章待詔翰林後放逸不撿遂流落不用嘗爲華隂令所)¶
(辱令致對云曽遇龍巾拭吐御手調羹天子殿前尚與吾走馬華/隂縣裏不許我騎驢初貴故走馬後貧賤故出騎驢甫旣辭河西)¶
(尉貧在京師自未獻賦之前迨今凡三十年矣獻賦時年四十三/京華者言京師乃繁華之地當春月貴遊相追逐繁絃脆管无處)¶
(不有甫獨旅食于此其寂寞/可知故朝扣冨兒門拯刺求見暮則/隨其後塵爲當朝士夫所薄如此殘盃謂甕之餘者香巳埋歇柔肉)¶
<pb:KR4c0018_SBCK_017-3b>¶
(曰炙冷炙謂宿炙也甫旣貧賤糊口京師貴遊薄/之惟待我以殘盃與冷炙深使人暗地抱辛酸也)主人頃見徴¶
(彦輔曰漢雜事宣帝/蔣蒲與子方召見徴)歘然欲求伸(洙曰易曰尺蠖/之屈以求伸)靑冥却垂¶
翅(蘇曰李斯曰丈夫兒提筆鼓吻取冨貴易若舉盃何靑㝠之翮/與鷃共垂翅乎〇修可曰祖出屈原悲回風云據靑冥而攄虹)¶
(王逸九思玄鶴兮髙飛増逝兮青冥注靑冥雲也/〇洙曰後漢馮異傳始雖垂翅終能奮翼龜池)蹭蹬無縱鱗¶
(洙曰王褒聖主得賢臣頌曰沛乎若/巨魚縱大壑海賦蹭蹬窮波失勢貌)甚媿丈人厚甚知丈人¶
眞(洙曰易卦注丈人莊嚴〇趙曰厚言其相待之厚如後漢云/所以慰藉之甚厚真言其懷抱之真盖如莊子其爲人也真)毎¶
於百寮上(尹曰史相囯位諸/侯王百寮之上)猥誦佳句新(洙曰杜詩云爲人/性癖躭佳句語不)¶
(驚人死不休〇修可曰按南史謝惠連傳族兄靈運嘉賞之云毎/有篇章對惠連輒得佳語○趙曰誦佳句於同寮是時公巳召試)¶
(賜官也○彦輔曰/佳句公自謂也)竊効貢公喜(洙曰貢公貢禹也前漢王吉傳/吉字子陽與貢禹爲友丗稱王)¶
(陽在位貢禹彈冠言其取舎同也師古曰彈冠者且入仕也〇修/可曰劉孝標廣絶交論曰王陽登而貢公喜〇趙曰舊所引雖是)¶
(然无喜字亦不謂之貢公此乃劉孝/標廣絶交論王陽登而貢公喜是也)難甘原憲貧(洙曰仲足弟/子傳原憲在)¶
<pb:KR4c0018_SBCK_017-4a>¶
(草澤中子貢相衛而結駟連騎排藜藿入窮閻過謝原憲攝敝衣/冠見子貢子貢恥之曰夫子豈病乎原憲曰吾聞之无財者謂之)¶
(貧學道而不能行謂之病若憲貧也非病也/子貢慙而不懌而去終身恥其言之過也)焉能心怏怏(鄭曰/怏於)¶
(亮切不足也〇洙曰韓信傳信知漢王畏惡能其稱疾不朝由此/怨望居常怏怏羞與絳灌等列○師古曰怏怏志不滿周亞夫傳)¶
(此怏怏非少主臣也〇趙曰心怏怏出吳越春秋呉王僚之母謂/王曰公子光心氣怏怏常有愧恨之色舊却引韓信周亞夫鞅鞅)¶
(字又不連心字非/公本意所引用耳)秪是走踆踆(鄭曰踆也倫反○洙曰踆踆行/走貌張平子西京賦犬踆踆)¶
今欲東入海(洙曰語曰乗桴浮于海又曰少師陽擊磬襄入于/海也○趙曰此詩人欲去之意造語如此非真有)¶
(東海之/役也)即將西去秦(洙曰李斯上秦始皇書今乃却賔客以弃/諸侯使天下之士退而不敢西向褁足不)¶
(入秦此所謂藉㓂兵而齎盗粮〇沈曰秦州君西戎地春秋時爲/秦囯後并天下爲隴西郡〇彦輔曰此蓋子美欲去京師由梁齊)¶
(也)尚憐終南山(洙曰周庾信有駕幸終南山詩地理志稱扶風/武功縣東有大山古文以爲終南昭四年左傳)¶
(曰荆山中南九州之險是周地之名山〇鄭曰福地記云其山東/接驪山太華西連大向隴山北去長安八十里南入楚塞連蜀東)¶
(西數百里/亦曰中南)回首淸渭濵(洙曰吕望垂釣於渭水得玉璜遂爲帝/師〇修可曰潘安仁西征賦言長安之)¶
<pb:KR4c0018_SBCK_017-4b>¶
(境曰南有玄霸素滻北有清渭濁涇故公凡言渭必曰清渭言涇/必曰濁涇皆用此矣○彦輔曰孔子去魯遲遲其行孟子三宿而)¶
(後出畫此可以/見子美之志)常擬報一飯(洙曰史記范雎傳睢爲將軍於是/散家財物盡以報所嘗困戹者一)¶
(飯之恩必償睚眦之怨必報李固傳切感古人/一飯之報注謂靈輒也孔融一飯之惠必報)况懷辭大臣(趙/曰)¶
(以一飯之恩嘗欲如靈輒之報宣子況大/臣相知不獨一飯耳其去之懷爲如何)白鷗波浩蕩(洙曰波/一作没)¶
(○鄭曰蕩徒朗切○蘇曰波乃没字也古詩云没白鷗之浩蕩若/作波字乃上下句不相符信没字耳宋敏求云鷗不善没改作波)¶
(殊不知鷗之滅没於煙波間最爲自然善舊本/作没禽經云鳬善浮鷗善没當以没字爲是)萬里誰能馴(鄭/曰)¶
(馴松倫切○洙曰顔延年詠嵇中散詩曰鸞翮有時鍛龍性誰能/馴離騷曰怨靈脩之浩蕩鮑昭詩翻浪揚白鷗謝眺詩浩蕩别親)¶
(知潘岳河陽詩洪流何浩蕩〇夢符曰右按列子海上之人好鷗/鳥者毎旦之海上從鷗鳥游其父曰吾聞鷗鳥皆從汝遊汝取來)¶
(吾玩之明日之海上鷗鳥舞而不下也〇趙曰浩蕩雖本水而不/必專言水或取流放之貌如離騷云怨靈脩之浩蕩或取曠逺之)¶
(貌如楚辭曰志浩蕩而傷懷是也丗間本多作波字東坡定作没/字言鷗滅没於煙波間而浩蕩逺去尤有義理而宋敏求謂鷗不)¶
(解没則波字便覺一篇神氣索然也范淑衷甫云丗有師曠禽經/之書其中曰鳬善浮鷗善没則没字却是沉没之没即與前說又)¶
<pb:KR4c0018_SBCK_017-5a>¶
(相反矣〇彦輔曰按唐末有周後人翊聖者撰摭言乃以杜此篇/與莫相疑行謂之自負嗚呼若人者曷足以語杜詩哉韓退之云)¶
(尚何自負之有如殘盃冷炙之謂歟故老子曰不笑不足以爲道/又曰下士聞道大笑之不當曰李杜文章在光熖萬丈長不知群)¶
(愚兒何用故謗傷蚍蜉撼大樹可笑不自量余以退之爲知言○/師曰主上謂肅宗也至德二載肅宗見徴徴召也召授左拾遺歘)¶
(即倐忽歘然如屈蠖乆蟄志欲求伸甫當此時謂得所施爲遂上/䟽論房琯事不期貶華州司功故云青冥却垂翅蹭蹬無縱鱗青)¶
(冥天也蹭蹬失勢之貌青天可以飛騰今反垂翅巨魚可以縱壑/今反蹭蹬蓋傷其得罪也唯韋丈與甫相厚善而知甫爲人眞率)¶
(故及于此韋丈愛甫蓋重其詩才毎於百寮之上謂於宰相前常/稱誦其佳句故有拾遺之擢當此時喜得韋丈推引故効貢公之)¶
(喜得王陽在位也今乃復見貶黜貧賤又如原憲誠使人所難甘/矣雖然如是亦安能怏怏於朝廷秖是不免奔走託食於他郷也)¶
(韓信旣謫爲淮隂侯常怏怏不樂意在怨君甫則不然踆踆奔走/之狀山東慿海之郡唐都長安長安即秦地甫欲適山故云東入)¶
(海秦地在西甫旣適東必離去于西秦故云西去秦終南山與渭/水皆秦地山水甫將東入海尚眷眷於終南清渭者不忍弃君而)¶
(去也自古忠臣身在畎畒心不忘君一飯之恩猶擬報之矧夫身/爲拾遺巳嘗食人之禄其忍遽忘于君詩家獨推重杜詩蓋取其)¶
(不忘君之意也大臣謂左丞也左丞與甫厚善其判别之情得無/懷思乎雖然如是甫之無官守言責其進退綽綽然有餘𥙿真若)¶
<pb:KR4c0018_SBCK_017-5b>¶
(鷗在浩蕩之波去來自得誰能馴狎哉浩蕩廣大之貌王荆公嘗/以波字爲没字其謬甚也鷗善浮没何必獨言没耶如前輩諸公)¶
(因舉杜詩身輕一鳥過之句坐間皆忘/過字因共𥙷之或言下或/言疾竟不似過字之爲渾成也則知没浩蕩亦不如波浩蕩之自然)¶
　　　　上韋左相二十韻(彦輔曰按韋見素傳見素嘗爲左/丞相子倜鄂位至給事中孫顗爲)¶
(尚書左丞也〇鮑曰韋見素襲父爵彭城郡/公十三載拜武部尚書從帝入蜀詔兼左相)¶
鳯曆軒轅紀(洙曰昭十七年傳郯子來朝公與之宴昭子問焉/曰少皡氏鳥名官何也郯子曰吾祖也我髙祖少)¶
(皡摯之立也鳯鳥適至故紀於鳥爲鳥師而鳥名鳯鳥氏曆/正也注鳯鳥知天時故以名曆正之官史記曰黄帝名軒轅)龍¶
飛四十春(洙曰自玄宗即位至天寳十一載四十年十三載見/素爲武部尚書同中書門下平章事龍飛玄宗即位)¶
(也〇沈存中曰文章自應律度未嘗以音韻爲主詩第二字側入/謂之正格如子羙此二句皆二字平入謂之偏格如唐名軰詩多)¶
(用正格子美詩用/偏格者十無二三)八荒開壽域(洙曰荒大也八方也歐民庶於/仁壽之域〇昱曰列子仲尼篇)¶
(逺在八荒之外前漢王吉䟽願陛下與大臣/述舊禮明王制歐一丗之民躋之仁壽之域)一氣轉洪鈞(洙/曰)¶
(張茂先荅何劭/詩洪鈞陶萬類)霖雨思賢佐(洙曰髙宗命傅說曰若/歲大旱用汝作霖雨)丹青憶¶
<pb:KR4c0018_SBCK_017-6a>¶
老臣(洙曰趙充國傳充國以功德與霍光等列畫未央宫成帝時/西羌嘗有警上思將帥之臣追美充國廼召揚雄即充國圖)¶
(像而頌之後漢胡廣傳靈帝思感舊臣乃圖畫廣及太尉黄瓊於/省内詔議郎蔡邕爲其頌云〇孝祥曰韋相公之先人遺風餘烈)¶
(至今稱之故云/丹青憶老臣)應圖求駿馬(洙曰梅福傳欲以三代之法取當/丗之士猶以伯樂之圗求騏驥於)¶
(市而不可得亦巳明矣馬援好騎善别名馬於交趾得駱越銅鼓/乃鑄爲馬式還上之馬髙三尺五寸有詔置於宣德殿下以爲名)¶
(馬式焉○趙曰此言見素以材見用也魏曹植獻文帝馬表曰臣/於先帝丗得天宛紫騂一匹形法應圖舊注引梅福傳非干此也)¶
驚代得騏驎(洙曰張揖注相如賦雄曰騏雌/曰驎其狀麋身牛尾狼蹄一角)沙汰江河濁(鄭/曰)¶
(汰他蓋切○洙曰言爲吏部日也北史新雄爲/尚書郎㑹沙汰郎官雄與羊琛等八人俱見留)調和鼎鼐新(鄭/曰)¶
(鼐曩宰切〇洙曰言爲相也說命若作和羹/用汝爲塩梅釋器云鼎絶大者謂之曰鼐)韋賢初相漢(洙曰/韋賢)¶
(字長孺授昭帝詩宣帝本/始三年代蔡義爲丞相)范叔巳歸秦(洙曰史記范雎字叔更/名姓曰張禄王稽載入)¶
(秦昭王大說拜雎爲/客卿封應侯相秦)盛業今如此傳經固絶倫(洙曰韋賢兼通/禮尚書少子玄)¶
(成復以明經仕至丞相故鄒魯/諺曰遺子黄金滿籝不如一經)豫樟深出地滄海闊無津(洙/曰)¶
<pb:KR4c0018_SBCK_017-6b>¶
(豫樟木良材也滄海百谷/之所歸其淵不可津涯)北斗司喉舌(洙曰李固傳陛下之有/尚書猶天之有北斗也)¶
(北斗爲天之喉舌尚書亦爲陛下喉舌/斗斟酌元氣運于四時尚書出納王命)東方領搢紳(鄭曰搢即/刃切○洙)¶
(曰郊祀志搢紳者弗道李竒曰搢紳揷笏於紳紳大帶也臣瓚曰/縉赤白也紳大帶也左氏傳有縉雲氏師古曰李云搢紳是也字)¶
(本作搢揷笏於大帶之間與革之間耳非揷於大帶也或作薦/紳者亦謂薦笏於紳帶之間其義同相如曰搢紳先生之徒也)持¶
衡留藻鑒聽履上星辰(洙曰公時兼兵部尚書故云聽履上/星辰鄭崇哀帝時爲尚書僕射数求)¶
(見諌爭上納用之毎見曵革履上笑曰我識鄭尚書履聲○趙曰/見素爲吏部侍郎平判皆誦於口銓選平允人多德之上星辰以)¶
(言其親帝之旁/猶言上雲霄矣)獨歩才超古(昱曰魏志王&KR1662;字仲宣山陽髙平/人曹植與楊修書曰今丗作者可)¶
(略而言若仲宣獨歩於漢南/○彦輔曰任昉曰勲遂超古)餘波德照隣(洙曰一云餘隂照北/鄰○余曰左傳僖公)¶
(三十三年波及晉囯君之餘/也〇逸曰語德不孤必有隣)聦明過管輅(鄭曰輅魯故切○洙/曰魏志方伎傳管輅)¶
(字公明喜仰視星辰常云家雞野鵠猶尚知時況於人乎琅瑘太/守單子春語衆人曰此年少盛有才器聽其言論近似司馬天子)¶
(游獵之賦何其磊落雄壯英神巳茂必能明天文地理/變化之數不徒有其言也於是發聲徐州號之神童)尺牘倒¶
<pb:KR4c0018_SBCK_017-7a>¶
陳遵(洙曰前漢游俠傳遵字孟公略渉傳記瞻於文辭/惟善書與人尺牘主皆藏去以爲榮倒猶傾服也)豈是¶
池中物(洙曰呉志周瑜傳晉書劉元海傳/並云蛟龍得雲雨非復池中物)由來席上珎(無巳/曰礼)¶
(儒行儒有席上/之珎以待聘)廟堂知至理風俗盡還淳(魯曰此言宰相/之能事畢矣)才¶
傑俱登用愚蒙但隱淪(趙曰公/自謂也)長卿多病乆(鄭曰長展兩/切○洙曰司)¶
(馬相如字長郷嘗有消渴病與卓氏婚饒於財故其事/宦未嘗肯與公卿囯家之事常稱疾間居不慕官爵)子夏索¶
居貧(鄭曰索昔各反〇趙曰公以二人自比也司馬/相如常有消渴病子夏離群索居索居蕭索也)回首驅¶
流俗(余曰孟子曰/同乎流俗)生涯似衆人(余曰莊子養生主/篇其生也有涯)巫咸不¶
可問(洙曰列子有神巫自齊來命曰季咸知人生死/存亡禍福壽夭期以歲月卒爲壷丘子所困)鄒魯莫¶
容身(洙曰莊子盗跖篇孔子再逐於魯削跡於衛窮/於齊圍於陳蔡不容身於天下者豈足貴耶)感激時¶
將晚蒼茫興有神(鄭曰興許應切〇趙曰蒼茫荒寂之貌公/處荒寂之間而興有神則感激所致不覺)¶
(如神/也)爲公歌此曲涕淚在衣巾(師曰曆所以推日月星辰/之數鳯知天時故軒轅以)¶
<pb:KR4c0018_SBCK_017-7b>¶
(名曆官所謂鳥官者如此之類易飛龍在天大人造也龍以喻君/考之鳯曆玄宗即位至天寳十一載巳經四十年見素時爲尚書)¶
(同門下平章載調和一元之氣運轉洪鈞以陶成萬物遂使八方/荒逺之民咸躋于仁壽之域霖兩思賢佐丹靑憶老臣謂見素之)¶
(父湊遺風餘烈至今人思之故有是句應圖求駿馬謂像父而求/其子果得見素之賢也沙汰江河濁言公爲相得以進退百官奬)¶
(清廉而去貪濁也昔韋賢父子皆以經術相継爲漢相今見素父/子亦然故下文又云傳經固絶倫范叔遭困戹變名姓曰張禄來)¶
(㱕秦秦相之湊𥘉仕隋後歸唐故云范叔巳㱕秦豫樟深出地滄/海闊无津言見素本盛族根本淵源之髙大也見素從玄宗入蜀)¶
(兼左相天寳中爲兵部尚書故云北斗司喉舌聽履上星辰天寳/五載爲吏部侍郎銓序平允故云持衡留藻鑒天寳十五載是年)¶
(八月肅宗立改元至德十月丙申有星犯昴見素言於肅宗曰昴/者胡也禄山將死帝曰日月可知乎見素曰福應在德禍應在刑)¶
(昴金忌火行當火位昴之昏乃其時也及禄山死日月皆不差管/輅善天文地理今見素所言如此故曰聦明至管輅東方朔爲縉)¶
(紳領䄂或云康王之誥太保率西方諸侯入應門左畢公率東方/諸侯入應門右時公爲相率百官故云領縉紳愚蒙但隱淪甫自)¶
(謂病肺不堪求仕但隱居淪晦而已非若公之才傑登用于廟堂/能使風俗追還淳古之治驅流俗言與流俗驅馳不能擺脫俗累)¶
(生涯似衆人言貧與編户等也巫咸善知人貴賤壽夭甫雖貧賤/多病猶能安於分命莫肯扣問斯人而有覬覦之心也甫自言東)¶
<pb:KR4c0018_SBCK_017-8a>¶
(西南北人故有比於夫子之不容于丗也時/將晚傷衰老也蒼茫曠逺貌言興之超逸)¶
　　　贈韋左丞文濟(鮑曰唐韋濟嗣立子/天寳中爲尚書左丞)¶
左轄頻虚位(洙曰晉天文志轄星傅軫兩旁主王侯左轄爲王/者同姓右轄爲異姓詩節南山尹氏太師維周之)¶
(氐義云氐作挃轄之挃言尹氏作太師之官爲周之挃轄也〇修/可曰按唐史典云左右丞掌管轄省事糾舉憲章又舊唐史劉洎)¶
(上䟽曰尚書萬機寔爲政本是以二丞方/於管轄八座比於文昌故左丞爲左轄)今年得舊儒(趙曰/皆以)¶
(紀韋丈也魏晉以來左丞得彈奏八座故傅咸云斯乃皇朝之司/直天臺之管轄後人用左轄義起於此舊注引晉天文志以爲星)¶
(名非/是)相門韋氏在經術漢臣須(洙曰漢韋賢及子玄成/父子皆以經術爲相)時¶
議歸前列天倫恨莫俱(洙曰天倫兄弟也穀梁兄弟天倫/也○趙曰指濟兄弟是前輩爲時)¶
(議所/歸)鴒原荒宿草(洙曰棠棣脊鴒在原兄弟急難注脊鴒雝/渠也飛則鳴行則搖不能自舎耳箋云雝)¶
(渠水鳥而今在原失其常處則鳴求其類天性也猶兄弟之於急/難檀弓曽子曰朋友之墓有宿草而不哭注宿草謂陳根也〇趙)¶
(曰惜其一亡至/於宿草巳荒)鳳沼接亨衢(洙曰晉荀朂守尚書令勗乆在中/書專管機事及失之甚罔然悵恨)¶
<pb:KR4c0018_SBCK_017-8b>¶
(或有賀之者曰奪我鳯凰池諸君賀我耶〇趙曰濟由左丞可以/接鳯池亨衢又羙其爲中書之貴○師曰此句言累丗爲尚書也)¶
有客雖安命(洙曰莊子無可柰何而安之/若命也〇趙曰公自言也)衰容豈壯夫(洙/曰)¶
(謂以窮逹而肥癯非壯夫/也○趙曰此足以慰榛蕪)家人憂几杖(洙曰几老者所慿杖老/者所扶持也家人憂其)¶
(老也故借言几杖礼大/夫致仕則必賜之几杖)甲子混泥途(洙曰襄三十年傳晉悼夫/人食輿人之城𣏌者絳縣)¶
(人或年長矣无子而往與於食有與疑年使之年曰臣小人也不/知紀年臣生之歲正月甲子朔四百有四十五甲子矣其季於今)¶
(三之一也吏走問諸朝趙孟召之而謝過焉曰武不才任君之大/事以晉囯之多虞不能用吾子使吾子辱在泥途乆矣乃武之罪)¶
(也敢謝不/才遂仕之)不謂矜餘力還來謁大巫(洙曰呉志張紘傳陳琳/荅紘書曰小巫見於大)¶
(巫神氣/盡矣)歲寒仍顧遇(洙曰以顧遇之礼不改故云歲寒/論語歲寒然後知松栢之後凋也)日暮¶
且踟蹰(洙曰日暮謂暮齒/也漢書日暮途逺)老驥思千里(洙曰魏武樂府云老/驥伏攊志在千里)飢¶
鷹待一呼(洙曰魏志陳登謂吕布曰曹公言待將軍譬如養鷹/然飢則爲用飽則揚去○蘇曰楚人云飢如鷹待此)¶
(一呼事見/吕氏春秋)君能微感激亦足慰榛蕪(洙曰明本一云折骨効/區區〇趙曰此又不能)¶
<pb:KR4c0018_SBCK_017-9a>¶
(無所求也〇師曰有客甫自謂呉志張紘見楠榴枕愛其文爲作/賦陳琳見之以示人曰此吾卿張子綱所作也後紘見琳作武庫)¶
(賦應機論與琳書深歎善之琳荅曰自僕在河北與天下隔此間/率少於文章易爲雄伯故使僕受此過差之譚非其實也今景興)¶
(在此足下與子布在彼所謂小巫見大巫神氣盡矣大巫以比韋/濟踟蹰言眷慕於韋不忍去也老驥飢鷹皆甫自喻甫於前詩云)¶
(猥誦佳句新是韋知甫者也故此詩有意於韋/之薦拔故末章云君能微感激亦足慰榛蕪)¶
　　　遣悶奉呈嚴公二十韻(蘇曰嚴武在蜀對客多騁/筆札甫醉曰不謂嚴挺之)¶
(有此兒武怒甫徐曰我乃杜審言孫擬捋虎鬚尓合/坐大笑彌縫之武曰與公等言何至上及祖考乎深)¶
(衘之甫㱕草堂/遂有遣悶詩)¶
白水魚竿客淸秋鶴髮翁(洙曰鮐背鶴髪言老也〇趙曰/鶴髪老者之相庾信作賦子老)¶
(矣鶴髮雞皮/蓬頭歷齒)胡爲來幕下秪合在舟中(洙曰言躰性踈散止/可與漁樵爲偶不當)¶
(爲幕/客也)黃卷真如律(趙曰自不是黄卷聖賢之義意其以黃紙所/冩之法令合如何之内故云真如律〇大臨)¶
(曰言詩書以/礼法繩人)靑𫀆也自公(洙曰詩自公退食〇大/臨曰言不卑小官也)老妻憂坐¶
<pb:KR4c0018_SBCK_017-9b>¶
痺(鄭曰卑/利切)㓜女問頭風平地專欹倒分曹失異同(趙曰言/其散秩)¶
(在府中所坐之曹不專其事/而分之不知爲異爲同也)禮甘衰力就義忝上官通(洙/曰)¶
(謂能容之於散秩也○趙曰公得預府/幕忝關通於上官矣上官指嚴武也)疇昔論詩早(洙曰公與/嚴公先以)¶
(文才相知〇趙曰與/嚴論詩巳在早年矣)光輝仗鉞雄(洙曰仗鉞言/嚴公作鎮也)寛容存性¶
拙(洙曰公嘗斥嚴公/父名公不以爲忤)翦拂念途窮(洙曰謂嚴公奏請爲軍簽謀/也劉孝標絶交論頋盻増其)¶
(倍價翦拂/使其長鳴)露裛思藤架(洙曰詩厭/浥行露)煙霏想桂叢(洙曰言/身雖在)¶
(幕中而嘗有/山林之志)信然龜觸網(洙曰龜筴傳預且觸網云〇蘇曰王/飜行止如龜網雖不遭羅其駭恐亦)¶
(可知/也)直作鳥窺籠(洙曰秋興賦池魚籠鳥而有江湖山薮之/思○趙曰上兩句則身雖在幕府而有山)¶
(林之念故如龜之在網鳥之在/籠也下八句有懷草堂之意)西嶺紆村北(師曰自此句以下/乃子羙述草堂之)¶
(興恐其荒蕪而有歸休之意故末章云㑹希全物色時放倚梧/桐物色言形躰衰老兾保其天年遂其真性倚梧桐以自樂也)南¶
江繞舎東竹皮寒舊翠椒實雨新紅浪簸舩應拆杯¶
<pb:KR4c0018_SBCK_017-10a>¶
乾甕即空(蘇曰蘇定戲友人曰/薪盡火滅杯乾甕空)藩籬生野徑斤斧任樵童¶
(洙曰自西嶺至/此皆志在草堂)束縛酬知己蹉跎効小忠(洙曰言性雖踈/散當束縛以酬)¶
(知巳年雖蹉跎不足以/負任責亦當効小忠也)周防期稍稍太簡遂怱怱曉入朱¶
扉啓昏歸畫角終不成㝷别業(大觀曰別業/指草堂也)未敢息微¶
躬烏鵲愁銀漢(洙曰爲填河也○炎曰烏鵲填河以渡牛女/甫意謂雖參幕府无以𥙷濟故曰愁銀漢)駑¶
駘怕錦幪(洙曰非/其飾也)㑹希全物色時放倚梧桐(趙曰言如烏/鵲之微力不)¶
(任於填河駑駘之蹇不足以𬒳錦幪之飾則所望於/故人知己者幸全其物色而放令倚/於梧桐也)¶
　　　奉贈鮮于京兆二十韻(鮑曰鮮于仲通也紀十年書/劒南節度使鮮于仲通及雲)¶
(蠻戰于西洱河敗績不見其爲京兆豈先爲京兆耶/豈以節度爲京兆耶唐開元以來在位无鮮于姓者)¶
(詩有鮮于萬州乃其子也〇/鄭曰鮮于相然切漢複姓也)¶
王國稱多士(洙曰文王詩思皇/多士生此王囯)賢良復幾人(趙曰王者之囯/號稱多士矣而)¶
<pb:KR4c0018_SBCK_017-10b>¶
(賢良無/幾也)異才應間出(洙曰異才茂異也間出/間生也猶間丗而生也)爽氣必殊倫¶
(洙曰氣宇淸爽有殊於衆人/也〇趙曰以言鮮于京兆也)始見張京兆宜居漢近臣(洙曰/張敞)¶
(傳潁川太守黃霸始以治行第一入爲京兆尹不稱罷於是膠東/相敞守京兆尹其治京兆略循趙廣漢之迹爲乆任職漢制出爲)¶
(二千石有治狀者入/爲公卿故曰近臣)驊騮開道路(蘇曰淮隂侯韓信語蒯通曰/觀子與諸郎談論辨析是非)¶
(落落可聽如駑駘駕車使驊騮開路非容易/追逐也使人心服可喜可喜見囯語别集)鵰鶚離風塵(鄭曰/離力)¶
(智切去也〇洙曰猶駿異得路者/然也○趙曰驊騮鵰鶚言其俊也)侯伯知何算(洙曰算/一作等)文章¶
實致身(趙曰此言侯伯之人多矣至於無/算而鮮于之致身則實以文章也)奮飛超等級容¶
易失沉淪(趙曰惟其奮飛而晉擢徑超邁於官之/等級故其離去沉淪也易而不難如此)脫略蟠溪¶
釣(洙曰吕望/釣於蟠溪)操持郢匠斤(洙曰莊子郢人堊漫其鼻端若蠅翼/使匠人斵之匠石運斤成風聽而斵)¶
(之盡堊而鼻不傷/郢人立不失容)雲霄今巳逼台衮更誰親(趙曰上公應/天上三台衮)¶
(則衮服三公一命/衮故得稱衮也)鳳穴雛皆好(洙曰此言鮮于諸子也山海經丹穴之山/有名鳯陸雲幼時閔鴻見/而竒之/曰)¶
<pb:KR4c0018_SBCK_017-11a>¶
(此兒若非龍/駒是鳳鶵)龍門客又新(洙曰後漢李膺傳膺牲簡亢無所交/接唯以同郡荀淑陳實爲師友𬒳容)¶
(接者名曰/登龍門也)義聲紛感激(洙曰劉越石詩/鄧生何感激)敗績自逡廵(洙曰莊/十一年)¶
(傳凡敵大崩曰敗績注師徒撓敗若沮岸崩山喪其功績故曰敗/績逡廵言退貌〇趙曰皆公自謂也言鮮于之義声紛然感激之)¶
(多而我之敗績則/自逡廵不進耳)途逺欲何向(洙曰逺一作永主/父偃曰日暮途逺)天髙難重¶
陳(鄭曰重儲用切再也〇洙曰劉越/石弃置勿重陳曹植云天髙聽逺)學詩猶孺子(洙曰一云子/夏論語子曰)¶
(小子何莫斈夫詩詩可以興可以觀可以群可以怨又子/夏問曰巧笑倩兮子曰起予者商也始可與言詩巳矣)郷賦¶
念嘉賔(洙曰郷賦猶郷㪯/也鹿鳴燕嘉賔)不得同晁錯(洙曰公傳言公㪯進/士不第晁錯㪯賢良)¶
(對䇿髙第晁錯傳今臣密等廼以臣錯充賦如淳曰猶/言備数也臣瓉曰充賦錯之謙也所以言如賦調也)吁嗟後¶
郄詵(洙曰郄詵傳泰始中詔天下㪯賢良直言之士太守文立㪯/詵應選對䇿上第詵曰臣㪯賢良對䇿爲天下第一猶桂林)¶
(一枝/也)計踈疑翰墨(洙曰公有詩云儒/冠多誤身乃疑之)時過憶松筠(洙曰謂有/歲塞〇趙)¶
(曰言時巳過矣則思隱於/山林舊注謂有歲寒非是)獻納紆皇眷中間謁紫宸(洙曰/殿名)¶
<pb:KR4c0018_SBCK_017-11b>¶
且隨諸彦集(洙曰江淹别/賦金閨諸彦)方覬薄才伸(鄭曰覬几利切幸也/〇洙曰公献三賦召)¶
(試集/賢殿)破膽遭前政隂謀獨秉鈞(洙曰劉陶傳關東破膽詩節/南山秉囯之鈞陳平曰我多)¶
(隂謀道家所忌〇趙曰林甫傳帝詔天下士有一藝者得詣闕林/甫恐士對詔斥巳即建言士皆草茅徒以狂言亂聖聽請付尚書)¶
(試問無一中程者子美對詔意本望髙/選而爲林甫所沮故有破膽隂謀之語)微生霑忌刻萬事益¶
酸辛交合丹靑地恩傾雨露辰(洙曰交契在華顯之地又當/沛澤下流之辰而愁餓死者)¶
(以時所不容也〇趙曰丹靑地指言公卿/之地也塩鐵論曰公卿者神化之丹靑)有儒愁餓死早晚¶
報平津(洙曰東方朔傳臣朔飢欲死平津侯公孫洪開閤延賢/人與叅謀議弘身食一肉脫粟飯故人賔客仰衣食奉)¶
(禄皆以給之家無所餘報平津喻報鮮于也〇趙曰公以獨餓死/爲愁所頼者在鮮于京兆如公孫洪故人賔客仰衣食奉禄皆以)¶
(給之家無所餘報平津喻報鮮于也○趙曰公以獨餓死爲愁所/頼者在鮮于京兆如公孫洪故人賔客仰給衣食焉○師曰漢張)¶
(敞嘗爲京兆尹今鮮于以賢良而居張敞之任猶驊騮之開道路/鵰鶚之離風塵京兆古之侯伯知何筭言胷中藴蓄不可窮也容)¶
(易失沉淪言京兆乃輦轂之下不可驕易而失身此戒之之辝郢/匠斤言有断也雲霄今已逼言近天子也台衮更誰殷言必見擢)¶
<pb:KR4c0018_SBCK_017-12a>¶
(爲公相也龍門客又新言門下客皆賢士也敗績自逡廵言甫自/得罪去而不獲依託鮮于也日暮窮途逺喻人之衰老甫以年老)¶
(更欲何所向乎天髙難重陳則又以君門難伸愬也孺子小子也/甫謙言能詩不過小子之斈詩不得同晁錯吁嗟後郄詵盖言甫)¶
(雖忝郷薦柰何不中第也献納謂献三賦帝說命宰相試文章且/隨諸彦集謂落筆中書堂也甫以上䟽雪房琯爲當權者所疾遂)¶
(見斥逐故云破膽遭前政隂謀獨/秉鈞微生霑忌刻微生甫自謂也)¶
　　　奉贈太常張卿均二十韻(洙曰按唐書均張說之/長子也九載爲大理卿)¶
(後出爲建安太守歲中召還再遷太常/卿禄山亂受僞命特免死長流合浦)¶
方丈三韓外(洙曰前漢郊祀志自齊威宣燕昭使人入海求蓬/萊方丈瀛洲三神山者其傳在渤海中魏志韓在)¶
(帶方之南東西以海爲限有三種一曰/馬韓二曰辰韓三曰棄韓故曰三韓)崑崙萬國西(洙曰禹貢/注崑崙在)¶
(荒服之外流沙之内羌髣髴之屬皆西戎也〇鄭曰崑公渾切崙/盧昆切○酈元曰外國圖云從大晉囯王西七萬里得崑崙之墟)¶
建摽天地闊(洙曰天台賦赤/城霞起以建摽)詣絶古今迷氣得神仙逈¶
恩承雨露低(洙曰按唐書均弟垍以主壻玄宗特深恩寵許於/禁中置内宅侍爲文章賞賜珍玩不可勝數時均)¶
<pb:KR4c0018_SBCK_017-12b>¶
(亦供奉翰林垍嘗以所賜示均均戲謂垍曰此婦翁與女壻非是/天子與斈士也○趙曰上四句以譬禁掖之清切乃神仙之地唯)¶
(有仙風道骨者始能遊且承/恩寵也此指言張均父子)相門淸議衆(趙曰張均父說相/囯之子故曰相門)儒¶
術大名齊(魯曰均張說之子/其名與父斉等也)軒冕羅天闕(洙曰均垍俱能文/說在中書兄弟皆)¶
(掌綸翰/之任)琳琅識介珪(洙曰禹貢厥貢球琳琅玕注琳皆王名琅/玕石而似珠釋地云西北之美者有崑崙)¶
(墟之璆琳琅玕焉詩崧髙錫爾介珪以作爾寳箋云長寸二尺謂/之介非諸侯之圭故以爲寳美均爲介珪也〇趙曰以琳琅則識)¶
(張卿爲介珪矣/介珪大珪也)伶官詩必誦(洙曰邶詩簡兮序衛之賢者仕於/伶官皆可以承事王者注伶官樂)¶
(官也伶氏丗掌樂官而善焉/故後丗號樂官爲伶官也)夔樂典猶稽(洙曰書后夔典樂/〇趙曰此贈太常)¶
(張卿復用樂事伶官出詩仕於伶官古者採/詩而伶官誦之以諌王焉太常卿掌樂者也)健筆凌鸚鵡(洙/曰)¶
(後漢禰衡字正平有才辯在黄祖座上/爲鸚鵡賦筆不停綴文不加點凌過也)銛鋒瑩鸊鵜(洙曰鸊鵜/水鳥也膏)¶
(中瑩刀○修可曰戴暠度/開山詩云劒瑩鸊鵜膏)友于皆挺拔(洙曰友于言兄弟也〇/馬曰書惟孝友于兄弟)¶
(○趙曰言均垍兄弟/之貴且有勲業也)公望各端倪(洙曰公望各有所帰也○趙/曰言兄弟負公輔之望各有)¶
<pb:KR4c0018_SBCK_017-13a>¶
(端倪也〇余曰莊子太宗師篇反覆/終始不知端倪䟽云端緒也倪畔也)通籍踰靑瑣(洙曰元帝/紀令從官)¶
(給事官司馬中者得爲大父母父母兄弟通籍應劭曰籍者爲二/尺竹牒記其年紀名字物色縣之宫門案省相應乃得入也謝玄)¶
(暉詩旣通金閨籍漢給事曰暮入對靑瑣門拜謂之夕郎靑瑣以/淸戸邊鏤中天子制也刻爲靑瑣文而靑塗也〇趙曰通籍通朝)¶
(見之籍靑瑣也中有青瑣/門刻爲連瑣而靑塗之)亨衢照紫泥(洙曰亨衢亨途也後漢/志漢舊儀曰天子信璽)¶
(六璽皆以武都紫泥封靑囊白素裏兩端無縫尺/一板中約署皇帝○余曰易大畜卦何天之衢亨)靈虬傳夕箭¶
(洙曰梁陸倕字佐公新漏刻銘曰/靈虬承龍言漏刻之躰/以龍承之也〇趙曰箭浮水之物○鄭曰虬居幽切無角龍)歸馬¶
散霜蹄(昱曰莊子馬蹄篇/馬蹄可以踐霜雪)能事聞重譯(鄭曰譯夷益切〇/洙曰前漢平帝紀)¶
(越裳重譯献雉〇師古曰譯謂傳言也道路絶逺風俗殊隔故累/譯而後乃通相如重譯納貢○趙曰言所能之事聞播於重譯之)¶
(蛮夷/矣)嘉謨及逺黎(余曰揚子或問忠言嘉/謨曰謨合皐陶之謂嘉)弼諧方一展(洙曰/皐陶)¶
(謨曰謨/明弼諧)班序更何躋(洙曰莊二十年傳朝以正/班爵之義帥長㓜之序)適越空顚躓¶
(洙曰莊子逍遙篇宋人資章甫而適諸越越人断髮/文身無所用顚躓危困也〇鄭曰躓陟利切跲也)游梁竟慘¶
<pb:KR4c0018_SBCK_017-13b>¶
悽(洙曰鄒陽齊人知呉王不可說是時梁孝王待士於是陽與枚/乗嚴忌等皆去之陽從孝王游羊勝公孫詭等疾陽惡之孝王)¶
(孝王怒將殺之陽從獄中上書而得免〇趙曰公初落魄嘗適越/矣傳所謂客呉越是也公又嘗遊梁矣贈李白篇所謂亦有梁宋)¶
(遊是也今公雖爲右率府胄曹然欲展弼諧於張卿而班列次序/之不可攀則復有去而之它之意將適越乎空如前日之顚躓將)¶
(遊梁乎竟如前日之/慘悽此詩人之思也)謬知終畫虎(洙曰馬援傳初兄子嚴敦並/喜譏議援在交阯還書戒之)¶
(曰龍伯髙敦厚周慎口無擇言謙約節儉廉公有威吾爱之重之/願汝曹效之杜季良豪俠好憂人之憂樂人之樂淸濁無所失父)¶
(䘮致客數郡畢至吾爱之重之不欲汝曹効也効伯髙不得猶爲/謹勑之士所謂刻鵠不成尚類鶩也效季良不得䧟爲天下輕薄)¶
(子所謂畫虎不成終類狗也迄今季良尚未可知郡將下車/輒切齒州郡以爲言吾嘗爲寒心是以不願子孫之效也)微¶
分是醯雞(洙曰莊子田子方篇孔子見老聃孔子出以見顔回/曰丘之道也其猶醯雞歟微夫子之發吾覆也吾不)¶
(知天地之大全也注醯雞者瓮中之/蠛蠓也司馬云酒上蠛蠓醯許西反)萍泛無休日(天斍曰萍無/根隨流而巳)¶
(謝靈運蘋萍泛沉深○/趙曰公自譬其無定也)桃隂想舊蹊(洙曰李廣賛曰李將軍恂/恂如鄙人口不能出辭及)¶
(死之日天下知與不知皆爲流涕彼其中心誠信於士大夫也諺/曰桃李不言下自成蹊○師古曰蹊音奚謂徑道也○趙曰公言)¶
<pb:KR4c0018_SBCK_017-14a>¶
(其想舊蹊之桃隂乃懷/念舊日見知之人也)吹嘘人所羡騰躍事仍睽碧海眞¶
難渉(洙曰十洲記扶桑在碧海之中也一面/萬里大帝之宫太眞東主君所治之也)靑雲不可梯(安石/曰郭)¶
(璞游仙詩靈谿可潜盤安事登雲梯○趙曰至於騰躍之便則仍/乖睽如此則如渉碧海梯青雲之難也○曽曰謝靈運詩共登靑)¶
(雲/梯)顧深慙鍛錬(鄭曰鍛都玩切○洙曰韋彪傳鍛鍊之吏注蒼/頡篇曰鍛推也鍛錬猶成熟也言深文之吏入)¶
(人之罪猶工冶陶鑄鍛鍊使之成熟也前書路温舒曰鍛錬而周/内之〇曰曰張景陽七命曰楚之陽劒歐冶所營乃錬乃鑠萬辟)¶
(千灌注云鍛錬刻苦成材之義此言張卿恩顧我雖深而/自慙鍛錬之未至耳舊注所引乃刑罰鍛錬之義非是)才小¶
辱提携(洙曰提携猶挈維之也〇趙曰公/自言才能之小辱張卿之提携)檻束哀猿叫(洙曰/叫一)¶
(作巧淮南子置猿檻中巧捷無所/肆其能鮑明逺詩今作檻中猿)枝驚夜鵲棲(洙曰魏武帝樂/府云月明星稀)¶
(烏鵲南飛繞樹三/匝何枝可依云)幾時陪羽獵應指釣璜溪(洙曰注揚雄傳/雄十二月從羽)¶
(獵璜王也吕望釣於蟠溪得璜焉刻曰姬受命吕佐之報在齊〇/趙曰孝成帝時羽獵而揚雄從焉幾時陪羽獵有羡慕其得近清)¶
(光之意〇鄭曰璜胡光切十道志櫟陽有釣漢浦乃吕望所釣/璜溪也○師曰太公老年見用今甫亦有意于暮年故云云)¶
<pb:KR4c0018_SBCK_017-14b>¶
　　　敬贈鄭諌議十韻¶
諌官非不逹詩義早知名(洙曰鄭諫議雖不得名必善於詩/者下皆詩事〇趙曰爲天子諫官)¶
(非不謂之顯逹而於作詩之義又早歲巳有/名此專美之也下句正言其詩可以知名者)破的由來事(洙曰/言詩)¶
(句中理如射之破的也庾翼謂謝尚曰卿若破的當/以鼔吹相賞尚應声中之翼即以其副鼔吹給之)先鋒孰敢¶
爭(洙曰嘗爲勍敵未嘗敗北〇趙曰破的如射之中/先鋒如戦之勇王済与王愷發射一發射破的)思飄雲物¶
外(鄭曰思相吏切〇洙曰外一作動言詩意思逺到也司馬相如/傳相如旣奏大人賦天子大說飄飄有凌雲氣游天地之間意)¶
(○趙曰如文賦言神游万仞情鶩八/極舊注引飄飄有凌雲氣非是也)律中鬼神驚(修可曰詩律/旣中可驚鬼)¶
(神如李白詩云詩成泣鬼神/舊注謂如律吕和諧誤矣)毫髮無遺恨波瀾獨老成(洙曰/曲尽)¶
(物理故無遺恨才思浩瀚故如波瀾兼詞意壯健故有言老成也/〇趙曰公言作詩中有一字一句不佳雖如毫髮之小則心自慊)¶
(慊則有/遺恨矣)野人寧得所(趙曰自此而下皆公自/序也野人公自稱耳)天意薄浮生多¶
病休儒服(晏曰莊子田子方篇哀/公曰㪯魯囯而儒服)冥捜信客旌(洙曰天台賦/云逺寄冥捜)¶
<pb:KR4c0018_SBCK_017-15a>¶
(○趙曰欲冥捜幽冥/之地信客旌所指耳)築居仙縹緲(鄭曰縹普沼切緲弭沼切〇/洙曰○洙曰木玄虚海賦神)¶
(仙縹緲食王清涯〇趙曰卜築欲在深/逺之処如仙之縹緲難㝷也餘見上)旅食歲崢嶸(鄭曰崢仕/耕切嶸胡)¶
(萌切髙峻貌鮑明逺舞/鶴賦歲峥嶸而催暮)使者求顔闔(洙曰莊子讓王篇魯君聞/顔闔得道之人也使人以)¶
(幣先焉顔闔守陋閭苴布之/衣而自飯牛終逃魯君之使)諸公厭禰衡(洙曰後漢文苑傳禰/衡字正平有才辨氣)¶
(剛傲好矯時慢物曹操怒之送与劉表後侮慢表表耻不/能容以江夏太守黃祖性急故送衡與之後竟爲祖所殺)將期¶
一諾重(洙曰辯士曹丘生謂季布曰楚人諺曰得黄金百兩不/如得季布一諾足下何以得此聲於梁楚之間哉江淹)¶
(詩季布重然諾史/記曰季布一諾)歘使寸心傾(洙曰謂傾嚮於鄭也徐庶指心/曰以此方寸之地謝玄暉詩孰)¶
(爲勞寸心○鄭曰/歘許勿切暴起也)君見途窮哭宜憂阮歩兵(洙曰阮籍爲/歩兵校尉率)¶
(意命駕不由徑路車迹所窮輒動哭而反顔延年詩物故不可論/途窮能無慟〇十朋曰使者求顔闔謂鄭時遣人招之諸公厭禰)¶
(衡言異巳者惡甫之放/誔末章皆祈哀之辝)¶
　寄簡上¶
<pb:KR4c0018_SBCK_017-15b>¶
　　　寄韓諌議(師曰地理志岳州巴陵郡在岳之陽故曰/岳陽有君山洞庭湖湘江韓注以諌爲職)¶
(直言陳天下事代宗不恱貶岳陽注適意遊君/山弃人間事將爲長往之計甫思之故有此作)¶
今我不樂思岳陽(洙曰岳陽巴/陵也属湖南)身欲奮飛病在床(洙曰/詩静)¶
(言思之不/能奮飛)美人姢姢隔秋水(洙曰詩人以美人北君子故詩有/彼美人兮西方之人兮〇趙曰公)¶
(時在夔而韓在岳/斯爲隔秋水矣)濯足洞庭望八荒(洙曰左太冲/濯足万里流)鴻飛冥冥¶
日月白靑楓葉赤天雨霜(洙曰選詩曉霜楓葉丹〇趙曰/鮑昭詩窮秋九月荷葉黄北風)¶
(驅鴈天雨霜/雨音去聲)玉京群帝集北斗(洙曰玉京帝居也五方各有/帝惟北極爲至尊〇夢符曰)¶
(右按晉天文志北極五星北辰最尊者也北斗七星在太微北七/政之樞機隂陽之元本故運乎天中而臨制四方以建四時而均)¶
(五行人君之象號令之主注以斗爲極誤矣五星經云太上白玉/京黄金闕〇趙曰群帝如諸王三公之類以言天子五方之帝三)¶
(十三天之帝雖稱帝而於/大帝爲卑故稱群帝也)或騎麒麟翳鳯凰(趙曰集仙傳天人/降土妙想皆乗麒)¶
(麟鳯凰龍鶴/大鳥是也)芙蓉旌旗煙霧樂(洙曰楚詞搴/芙蓉兮木末)影動倒景搖¶
<pb:KR4c0018_SBCK_017-16a>¶
瀟湘(洙曰郊祀志登遐倒景注在日月之上反照/故其影倒也〇趙曰言瀟湘言韓在岳陽也)星宫之君¶
醉瓊漿(洙曰楚詞搖漿密勺實/羽觴萃酌旣陳有瓊漿)羽人稀少不在傍(趙曰楚/辝仰羽)¶
(人於/丹丘)似聞昨者赤松子恐是漢代韓張良昔隨劉氏¶
定長安帷幄未改神慘傷(洙曰張良其先韓人也髙祖立䔥/相國良乃稱曰家丗相韓及韓滅)¶
(不爱万金之資爲韓仇強秦天下震動今以三寸舌爲帝者師封/万戸位列矦此布衣之極於良足矣願弃人間事欲從赤松子遊)¶
(耳乃斈道欲輕㪯○師古曰赤松子仙人號也神農時爲/雨師髙祖曰運籌帷幄之中決勝千里之外吾不如子房)國家¶
成敗吾豈敢色難腥腐飡風香(洙曰鮑明逺何時與汝曹/啄腐共吞腥〇趙曰神仙)¶
(傳壷公留費長房於羣虎之中長房不恐又内石室中頭上有大/石茅繩懸之諸虵嚙繩欲断長房不移公往撫之曰可教矣又命)¶
(噉溷臭惡非常長房色難之公乃歎而/謝遣之曰子不得仙也今以子爲地主)周南留滯古莫惜(洙/曰)¶
(太史公留滯周南〇趙/曰又以太史公比之)南極老人應壽昌(洙曰春秋元命苞/曰老人星治平則)¶
(見見則/主壽)美人胡爲隔秋水焉得置之貢玉堂(師曰令韓注/隱岳陽効張)¶
<pb:KR4c0018_SBCK_017-16b>¶
(良之所爲故甫云色難腥腐飡風香昔太史公留滯周南之地注/見貶於岳陽何其太史公是以爲之痛惜南極星中有老人星見)¶
(則主壽以應治平甫以注隱南方此之老人星嘆其不見也於末/章則又云美人胡爲隔秋水欲得此美德之人貢之玉堂以輔天)¶
(子不宜隱于此也所/以甚惜注之不用)¶
　　　暮秋枉裴道州手札率爾遣興寄近呈蘇渙¶
　　　侍御¶
乆客多枉友朋書素書一月凡一束(蘇曰王价避居逺郊/一月之中得親知書)¶
(僅成一束但虚訶寒温而巳空煩眼力使人厭接又/倦回荅〇趙曰古詩云客從南方來中有尺素書)虚名但蒙¶
寒温問泛愛不救溝壑辱(洙曰言友朋之書雖多但蒙寒/温之問而不足拯憂也○趙曰)¶
(晉王獻之嘗與兄徽之操之詣謝安三兄多言/俗事獻之寒温而已孟子云志士不忘在溝壑)齒落未是無¶
心人舌存恥作窮途哭(洙曰張儀從楚相飲相亡璧門下意/張儀盗璧共笞掠之妻曰子母讀書)¶
(游說安得此辱儀曰視吾舌在不妻笑/曰舌在儀曰足矣阮籍遇窮途則哭)道州手札適復至紙¶
<pb:KR4c0018_SBCK_017-17a>¶
長要自三過讀盈把那須滄海珠(夢符曰右按唐書閻/立本謂狄仁傑曰君)¶
(可謂滄海遺珠矣〇趙/曰王筠於書三過五抄)入懷本倚崑山玉(洙曰言得裴書勝/珠之盈把倚裴如)¶
(崑山王也〇蘇曰丗說毛曽與夏/侯玄共坐時人謂蒹葭倚王樹也)撥弃潭州百斛酒(洙曰歩/兵厨中)¶
(貯酒數/百斛)蕪没瀟岸千株菊使我晝立煩兒孫令我夜¶
坐費燈燭(洙曰言得書而有所思也〇/趙曰煩兒孫者煩其侍立也)憶子初尉永嘉去¶
(鄭曰永嘉/温州縣)紅顔白面花映肉軍符侯印取豈遲紫燕緑¶
耳行甚速(洙曰言負超軼之材也○趙曰言初爲尉之少年而/材之俊逸軍府則爲節度使印則封侯矣紫燕文帝)¶
(良馬名緑耳則列子周穆/王駕八駿之馬而左緑耳)聖朝尚飛戰鬪塵濟丗宜引英¶
俊人(洙曰兵革未息宜薦/才引士以濟斯丗也)黎元愁痛㑹蘇息夷狄跋扈徒¶
逡巡(洙曰如用得其人則黎民蘇而夷狄服也〇/趙曰徒逡廵者言其空自遷延不乆掃蕩也)授鉞築壇聞¶
意旨(洙曰晉禮志漢魏故事遣將出征符節即授節鉞/於朝堂漢髙築壇拜韓信聞意旨言當與此事也)頽綱漏¶
<pb:KR4c0018_SBCK_017-17b>¶
網期彌綸(洙曰勉興/滯𥙷廢也)郭欽上書見大計(洙曰于寳著論思郭/欽之謨而誤我戎狄)¶
(之有釁御史大夫郭欽言戎狄強獷歷丗爲患今西北方戎/狄雜居恐百代之後爲患宜及平呉之功以復上郡帝不許)劉¶
毅荅詔驚群臣(洙曰晉武甞顧謂劉毅曰朕方漢之何如主/對曰桓靈也帝曰朕克已爲理方之桓靈不)¶
(亦甚乎對曰桓靈賣官錢入公府陛/下賣官錢入私門以此言則知也)他日更僕語不淺(洙曰/儒行)¶
(孔子對魯哀公曰遽數之不能終其物悉數之乃留更僕未可終/也注僕太僕也君燕朝則正位掌擯相更之者爲乆將倦故使之)¶
(相代/也)明公論兵氣益振(鄭曰振之人切〇/洙曰益振益壯也)傾壷簫管黒白¶
髮(洙曰黒一作理言得/書而愁去白髮再黒)儛劒霜雪吹靑春(洙曰項莊舞/劒儛與舞同)宴筵¶
曽語蘇季子後來傑出雲孫比(洙曰蘇秦字季子徐穉傳/角立傑出爾雅雲孫〇趙)¶
(曰爾雅七丗孫曰雲孫故自季/子至侍御取其最逺者言之)茅齋定王城郭門藥物楚¶
老漁商市(趙曰定王城乃潭州/漁商市亦潭州之地)市北肩輿毎聮𬒮郭南抱¶
瓮亦隱几(鄭曰隱於靳切○洙曰抱瓮見汲井歲榾/榾注莊子齊物論南郭子綦隱几而卧)無數將¶
<pb:KR4c0018_SBCK_017-18a>¶
軍西第成(洙曰衛靑傳上爲青治第令視之曰匈奴未滅無以/家爲〇趙曰後漢馬融爲大將軍西第頌頗爲正直)¶
(所羞舊注引衛/靑治第事非是)早作丞相東山起(洙曰謝安起於東山也〇/趙曰班固山東出相舊注)¶
(作東山使引謝安事非是/公亦何拘於西對東邪)鳥雀苦肥秋粟菽蛟龍欲蟄寒¶
沙水(洙曰鳥雀方得時而蛟龍退藏甫自喻也○蘇曰漢末兵戈/蝟起鹿門隱公歎曰秋稔菽栗鳥雀甚肥而鸞鳳何卒焉余)¶
(讀此莫不掩卷太息又鮑宰云鸞鳯棲荆艾蛟龍蟄寒水言小人/昇騰君子淹滯不見用也〇趙曰上句/比無功受禄下句又以)¶
(比賢材/之潜藏)天下鼔角何時休陣前部曲終日死(洙曰部曲隊伍/也〇趙曰傷時)¶
(干戈之未息以引下句/激昂二公之致功名也)附書與裴因示蘇此生已媿須人¶
扶致君堯舜付公等早據要路思捐軀(帥曰溝壑言失/所泛愛謂禮數)¶
(雷同但止於寒温之問故不救溝壑辱也丗說毛曽與夏玄共坐/時人謂之蒹葭倚玉樹唐書狄仁傑滄海遺珠珠玉喻道州手札)¶
(也昔阮歩兵厨中貯酒數百斛甫得書有所懷思不暇飲酒泛菊/故撥弃蕪没也長者坐少者立晝立煩兒孫夜坐費燈燭言日夜)¶
(思之而忘食息也永嘉温州紫燕緑耳良馬也道州負超逸之才/其視軍符侯印取之若其甚速豈困於永嘉一尉乎夷狄指禄山)¶
<pb:KR4c0018_SBCK_017-18b>¶
(言聖朝得人則民安冦平雖禄山跋扈不臣復何慮哉頽綱漏網/言政刑彫弊頼道州經綸以禆𥙷之郭欽劉毅皆以喻道州昔當)¶
(抗䟽直言他日必爲帝所禮遇黒白髮言得裴書髮更黒和氣襲/人故云吹靑春甫與道州㑹間嘗談蘇侍御故以侍御爲蘇秦雲)¶
(孫雲孫逺孫也楚定王都荆州時甫茅齋在郭門之外毎抱甕灌/畦或隱几而坐比之南郭子綦也武帝征匈奴衛靑霍去病皆立)¶
(功帝賜第宅無數軍西第成言將師平禄山思明之亂皆富貴也/唯兾裴蘇早起以爲丞相故云東山起鳥雀苦肥秋粟菽言小人)¶
(貪位慕禄也蛟龍欲蟄寒沙水言君子於此時反/退藏也須人扶言衰老要路謂仕途之顯要者)¶
　　　蘇大侍御渙靜者也旅于江側凡是不交州¶
　　　府之客人事都絶乆矣肩輿江浦忽訪老夫¶
　　　舟檝而巳茶酒内余請誦近詩肯吟數首才¶
　　　力素壯詞句動人接對明日憶其湧思雷出¶
　　　書篋几杖之外殷殷留金石聲賦八韻記異¶
　　　亦記老夫傾倒於蘇至矣¶
<pb:KR4c0018_SBCK_017-19a>¶
龐公不浪出(趙曰後漢龐德公居峴/山之南未嘗入城府)蘇氏今有之(洙曰言亦/不交州府)¶
(也)再聞誦新作突過黃初詩(趙曰文帝爲魏太子七子從之/游皆能詩如謝靈運江文通皆)¶
(擬其作黃初文/帝即位年號也)乾坤幾反覆(洙曰幾/一作垍)揚馬宜同時(洙曰司馬/相如揚雄)¶
(亦蜀/人也)今晨淸鏡中勝食齋房芝(洙曰元封二年芝生甘泉/齋房歌云齋房産草九莖)¶
(蓮葉○趙曰此蘇渙之/詩如房芝之可茹也)余髮喜却變白間生黒絲(洙曰生一/作添○趙)¶
(曰變白爲黒以/聞其詩之故)昨夜舟天接(洙曰接/一作佞)湘娥簾外悲百靈未¶
敢散(洙曰言百靈聞/誦詩而皆來也)風破寒江遲(洙曰破一作波○趙曰宗/慤曰願乗長風破萬里浪)¶
(〇師曰昔龐德公不應州府辟命未嘗入城郭今蘇渙不交州府/頗有其風黄初魏文帝年號指子建文集也乾坤幾反覆言丗代)¶
(遷變而名終不歇可與揚雄司馬相如齊名於當時也淸鏡中捐/江上勝食齋房芝言咀味新更過於靈芝也白間生黒絲甫與蘇)¶
(論文喜而髮爲之變文有益於人如此湘/娥悲百靈不散皆言聽詩而感動之也)¶
　　　寄裴施州¶
<pb:KR4c0018_SBCK_017-19b>¶
廊廟之具裴施州(洙曰潘安仁/器非廊廟姿)宿昔一逢無此流金鍾¶
大鏞在東序(洙曰禮樂之所在也○夢符曰右按詩鼖鼔維鏞/大鍾曰鏞書曰天球河圖在東序鍾鏞以言至和)¶
(所自出東/陽位也)冰壷玉衡縣淸秋(洙曰氣宇之淸徹也○夢符曰/右按文選淸如玉壷冰書曰在)¶
(琁璣玉衡以齊七政玉衡正/天文之器非特氣之淸也)自從相遇減多病三歲爲客¶
寛邊愁堯有四岳明至理(洙曰堯建四岳/以共治天下)漢二千石眞¶
分憂(洙曰漢宣帝曰與我共/理者惟良二千石乎)幾度寄書白鹽北(洙曰施州/在白鹽山)¶
(之北也○趙曰白鹽者夔州之山此裴使君寄書與公義甚明也/舊注云施州在鹽山之北非矣其下句言蟠龍銀鉤以言其書也)¶
苦寒贈我靑羔裘(洙曰羔一作絲〇蘇曰沈約牛元慶/愛其文章自解錦囊靑羔裘贈之)霜¶
雪廻光避錦䄂蛟龍動篋蟠銀鈎(洙曰龍蛇銀鈎皆字體/也言所惠之書如龍蛇)¶
(銀鉤屈蟠交連〇趙曰其如龍如蛇今藏/裴公銀鈎於其中所以龍蛇動於篋也)紫衣使者辭復命¶
再拜故人謝佳政將老巳失子孫憂後來况接才華¶
<pb:KR4c0018_SBCK_017-20a>¶
盛(趙曰言我將老而免憂子孫無它以後來之人相接有裴君/諸子才華之盛美矣○師曰東序殷學也金鍾大鏞乃禮樂)¶
(之器言能文之以禮樂也冰壷玉衡言其淸和也漢有二千石有/中二千石二千石其實一千四百四十石不滿二千石也中二千)¶
(石其實一千一百六十石故謂之中二千石漢宣帝曰與我共理/者惟良二千石乎甫以施州比堯之四岳漢之二千石施州在白)¶
(鹽山之北甫屢得其惠書與羔裘霜雪回光避錦䄂盖言裘也龍/蛇動篋蟠銀鈎盖言書字躰勢也紫衣使者辟復命言朝廷必遣)¶
(使辟召/之也)¶
　　　鄭典設自施州歸(宋曰春秋時巴國界秦昭/王置黔中郡梁改爲施州)¶
吾憐滎陽秀冐暑𥘉有適名賢愼出處不肯妄行役¶
(洙曰言其以義而動也○師曰出處君子之大致不可妄動鄭公/雖冒暑有適盖以鄭子毎乏是以南謁裴施州亦有義動不肯妄)¶
(行役/也)旅兹殊俗逺竟以屢空迫(洙曰顔/淵屢空)南謁裴施州氣¶
合無險僻攀援懸根木(鄭曰援/于元切)登頓入矢石(洙曰言/險阻也)青山¶
自一川城郭洗憂慼(趙曰公嘗有詩曰/下視城郭消人憂)聽子話此邦令¶
<pb:KR4c0018_SBCK_017-20b>¶
我心恱懌其俗則純朴(蘇曰魏人俗尚輕靡趙人/俗尚淳朴楚人俗尚魚鹽)不知有¶
主客温温諸侯門禮亦如古昔勑厨倍常羞盃盤頗¶
狼籍(洙曰言雖幽逺而敬客之意不異於中華也史滑稽/傳履舄交錯盃盤狼籍堂上燭滅主人留髠而送客)時雖¶
屬䘮亂事貴賞匹敵(洙曰賞/一作當)中宵愜良㑹裴鄭非逺¶
戚群書一萬卷博渉供務隙他日辱銀鉤(洙曰銀鉤書/也言字躰交)¶
(運勁屈如/銀鉤然)森踈見矛㦸(夢符曰右按北史李義深有當丗才用/而心險峭時人語曰矛㦸森森李義深)¶
倒屣喜旋歸(洙曰蔡邕倒屣而迎王粲/○趙曰倒屣不上鞋踵也)畫地來所歷(鄭曰/畫去)¶
(聲)乃聞風土質又重田疇闢刺史似冦恂列郡宜競¶
借(鄭曰借音迹○洙曰/見權宜借冦恂注)北風吹瘴癘羸老思散策(蘇曰呉/定臨危)¶
(老拙乆厭戎馬思得散/䇿林泉遂此猿猱野性)渚拂蒹葭塞(洙曰塞/一云寒)嶠穿蘿蔦羃¶
此身仗兒僕髙興潜有激孟冬方首路(洙曰顔延年改服/飾徒侣首路跼險)¶
<pb:KR4c0018_SBCK_017-21a>¶
(難)強飯取崖壁歎爾疲駑駘汗溝血不赤(洙曰言非良/馬也〇修可)¶
(曰馬援銅馬相法曰汗溝欲深長漢書曰/大宛國多善馬汗血言其先天馬子也)終然備外飾駕馭¶
何所益我有平肩輿前途猶凖的翩翩入鳥道(師曰鳥/道謂飛)¶
(鳥之道盖/言髙險也)庶脫蹉跌厄(鄭曰蹉倉何/切跌徒結切)¶
　　　寄薛三郎中¶
人生無賢愚飄颻若埃塵(蘇曰丁固人生無賢與愚百年/之後俱成糞壤又黄玘利名聚)¶
(散若風中埃塵去/來不足較輕重)自非得神仙誰免危其身與子俱白¶
頭役役常苦辛(洙曰役役/一作没没)雖爲尚書郎不及村野人¶
憶昔村野人(蘇曰馬融曰我軰仕塗不及村野之人雞豚/社飲足以自樂我輩區區塵土豈有此况味)其¶
樂難具陳(趙曰歡樂/難具陳)藹藹桑麻交公侯爲等倫天未¶
厭戎馬我輩本常貧子尚客荆州我亦滯江濵峽中¶
<pb:KR4c0018_SBCK_017-21b>¶
一卧病瘧癘終冬春春復加肺氣此病蓋有因早歲¶
與蘇鄭(洙曰蘇鄭蘇源/明鄭䖍是也)痛飲情相親二公化爲土嗜酒¶
不失眞(洙曰蘇鄭/亦皆嗜酒)予今委脩短豈得恨命屯聞子心¶
甚壯所過信席珍(洙曰席珍席/上之珍也)上馬不用扶毎扶必怒¶
嗔(洙曰毎/一作思)賦詩賔客間揮灑動八垠乃知蓋代手(洙曰/可蓋)¶
(覆當代也漢書功業蓋代○蘇曰/李密蓋代手段不可容易施呈也)才力老益神靑草洞庭湖¶
(洙曰靑草洞庭皆湖名也/○鄭曰二湖俱在巴陵)東浮滄海漘君山可避暑(洙曰君/山在洞)¶
(庭湖/心)况足采白蘋子豈無扁舟往復江漢津我未下¶
瞿塘空念禹功勤(洙曰功/又作力)聽說松門峽吐藥攬衣巾(趙/曰)¶
(聞松門峽之好則方喫藥而吐之遽攬/衣而思去〇鄭曰松門峽巴中地名)髙秋却束帶鼔柂視¶
淸旻鳯池日澄碧濟濟多士新餘病不能起健者勿¶
<pb:KR4c0018_SBCK_017-22a>¶
逡廵(趙曰健者薛據也紹勃然/曰天下健者豈惟董公)上有明哲君下有行化臣¶
(洙曰行化臣謂承/流宣化之大臣也)¶
　　　奉贈射洪李四丈¶
丈人屋上烏人好烏亦好(洙曰詩瞻烏爰止于誰之屋注冨/人之屋烏所集也○修可曰尚書)¶
(大傳曰武王登夏臺以臨殷氏周公/旦曰臣聞之愛其人者愛其堂上烏)人生意氣豁不在相逢¶
早(洙曰鄒陽傾蓋如故〇趙曰北史李延夀叙傳載/閻信謂其祖李曉之言曰古人相知未必在早)南京亂初¶
定所向色枯槁(趙曰南京成都府也肅宗至德二年以蜀郡/爲南京所謂亂初定指言前年辛丑之歲四)¶
(月劒南東川節度使段子/璋反五月崔光逺擊斬之)遊子無根株茅齋付秋草東征¶
下月峽挂席窮海島(洙曰謝靈運泛舟采石華桂席/拾海月海賦維長綃挂長席)萬里¶
須十金(晁曰漢書百金中人十家之産顔師古注/古者一兩金直十千十金則知爲百千)妻孥未相¶
保蒼忙風塵際蹭蹬騏驎老(洙曰馬蹭/蹬失勢貌)志士懷感傷心¶
<pb:KR4c0018_SBCK_017-22b>¶
胷已傾倒¶
　　　奉酬薛十二丈判官見贈¶
忽忽峽中睡悲風方一醒西來有好鳥爲我下靑冥¶
(師曰甫有渴疾故忽忽不樂至秋風稍蘇故云悲風方一醒西有/崑崙山王母與漢武帝相㑹于此常有靑鳥爲使甫以薛十二有)¶
(仙姿故/以况之)羽毛浄白雪慘澹飛雲汀(趙曰晉道壹道人之言/雪曰先集其慘澹也)旣¶
蒙主人顧舉翮唳孤亭持以比佳士及此慰揚舲(洙曰/江淹)¶
(詩蕭舲出郊際〇趙曰劉勰弥勒石像/碑云似揚舲游水〇髙曰揚舲行船也)淸文動哀玉(趙曰此言/佳士之文)¶
(淸如玉聲之哀盖環佩之/類舊注引卞和泣玉非是)見道發新硎(洙曰莊子屠牛坦刀刃/若發新硎〇唐曰薛之)¶
(善属文復能/知道故云云)欲學鴟夷子(洙曰貨殖傳范蠡浮江湖改姓適齊爲/鴟夷子注顔師古曰自號䲭/夷者言)¶
(若盛酒之鴟夷多所容受而可卷懷與時張㢮陳遵傳曰自用如/此不如鴟夷也〇趙曰李賀昌谷詩刺促成幾人好學鴟夷子盖)¶
(用杜公/今句也)待勒燕山銘(洙曰竇憲勒銘燕/然山班固爲之銘)誰重斷蛇劒(洙曰一/云口重)¶
<pb:KR4c0018_SBCK_017-23a>¶
(斬邪劒漢髙/有斬蛇劒)致君君未聽(洙曰伊尹致君堯舜〇趙曰此言利/器如漢朱雲所用之劒而未施有致)¶
(君之術業而君未用舊注引漢/髙斬蛇劒以爲證大誤學者矣)志在麒麟閣(洙曰見今代/麒麟閣注)無¶
心雲母屏(洙曰後漢鄭弘爲太尉時舉第五倫爲司空班次在/下毎正朔朝見弘曲躬自卑上遂聽置雲母屏風分)¶
(隔其間由此爲故事○師曰昔范蠡號鴟夷子鴟夷子乃韋囊也/可以盛酒舒卷隨宜者似之甫勉薛十二莫學䲭夷子泛湖當如)¶
(竇憲立功勤銘于燕然山畫像麒麟閣無徒/若鄭洪爲帝寵眷賜以雲母屏隔坐而巳)卓氏近新寡豪¶
家朱門扄相如才調逸銀漢㑹雙星(洙曰司馬相如初遊/臨卭臨卭之富人卓)¶
(氏有女名文君新寡善琴相如因以琴心/桃之遂爲夫婦○晏曰雙星牛郎織女也)客來洗粉黛日暮¶
拾流螢(晏曰車㣧聚螢讀/書故云拾流螢)不是無膏火勸郎勤六經老¶
夫自汲澗(蘇曰孫芸銘石庵云稚子拾薪老夫/汳澗細君緝紵王術自汲澗泉煑茗)野水日泠泠¶
我歎黒頭白君看銀印靑(洙曰見上露/雨銀章澁注)卧病識山鬼(洙/曰)¶
(九章有/山鬼)爲農知地形(洙曰相髙下視肥磽辨/五種君子不如老農)誰矜坐錦帳(洙/曰)¶
<pb:KR4c0018_SBCK_017-23b>¶
(漢百官志郎/官給錦悵)苦厭食魚腥(蘇曰梁鴻曰鴻北人乍到江南苦/厭魚鰕氣風土不相宜欲歸不能)¶
東南兩岸坼(孫曰謂/峽江也)横水注滄溟碧色忽惆悵(洙曰忽/一云苦)¶
風雷捜百靈(洙曰見滋山/朝百靈注)空中石白虎(洙曰石/一云有)赤節引¶
娉婷自云帝里女(洙曰云一云季文/選我天帝之季女)噀雨鳯皇翎(洙曰/弄玉)¶
(帝女也乗鳯皇仙去○師曰/欒巴噀酒爲雨故云噀雨)襄王薄行跡莫學冷如丁(洙/曰)¶
(丁丁令威也去家/一十年始一歸也)千秋一拭淚夢覺有微馨(洙曰見宋玉/髙唐賦并神)¶
(女賦/云)人生相感動金石兩青熒(洙曰李廣射石虎没羽揚/子雲曰至誠則石金爲開)¶
(選賦琳/珉青熒)丈人但安坐休辨渭與涇(洙曰無分/清濁也)龍蛇尚格鬪¶
洒血暗郊坰吾聞聦明主治國用輕刑(洙曰尚/德也)銷兵鑄¶
農器今古歲方寧文王日儉德俊乂始盈庭(洙曰詩言/濟濟多士)¶
(文王以寜言爲/國當藉才也)榮華貴少壯豈食楚江萍(洙曰楚昭王度/江得一物大如)¶
<pb:KR4c0018_SBCK_017-24a>¶
(斗色赤以問孔子孔子曰此萍實也〇師曰至誠則金石爲開甫/言薛丈以至誠相感動能移此以感人主使之輕刑銷兵務從節)¶
(儉捜求賢俊如是則天下不期治而自治薛於此可以掇/取榮華於年少之日豈但如甫客寓荆楚而食萍實也哉)¶
　　　貽華陽栁少府(鄭曰華/胡化切)¶
繫馬喬木間(趙曰劉琨詩/繫馬長松下)問人野寺門(師曰栁少府寓居于/野寺甫㝷訪之故云)¶
(云)栁侯披衣笑(蘇曰苻堅見張育育披衣出喜/曰何堅來矣欣然握手絶倒)見我顔色温¶
並坐石堂下(洙曰一云/堂下石)俛視大江奔火雲洗月露(洙曰火/雲旱雲)¶
(也〇趙曰東坡云火雲無時/出未受月露洗盖出於此)絶壁上朝暾(鄭曰暾他昆切日始/出○洙曰謝靈運早)¶
(聞夕颷急晚見日月暾〇趙曰謝靈/運登石門最髙頂詩曰晨䇿㝷絶壁)自非曉相訪觸熱生病¶
根(洙曰觸冒也○趙曰晉程曉/詩可怜褦襶子觸熱生病根)南方六七月出入異中原¶
老少多暍死(鄭曰暍於歇切傷熱也〇趙曰熱病謂之暍武王/下車而扇暍〇蘇曰暍許葛反熱貌漢明帝徙河)¶
(南人實河北老少途中/無水暍熱死数百人)汙踰水漿飜(趙曰丗說載鍾㑹鍾毓/見魏文帝毓面有汗帝)¶
<pb:KR4c0018_SBCK_017-24b>¶
(問曰何以汗對曰兢/兢皇皇汗出如漿也)俊才得之子䈥力不辭煩(鄭曰䈥舉/欣切〇趙)¶
(曰俊才得柳少府所以不/辭䈥力之煩而往/謁也)指揮當丗事(師曰自此句以下謂栁生/負經綸之志言及國家未)¶
(寧慷慨悲憂其義氣士排帝閽帝閽天門也觀/柳生之義槩可與知已者論不可爲俗人道也)語及戎馬存¶
涕淚濺我裳悲氣排帝閽(洙曰思玄賦叫帝閽使/闢扉兮覩天皇于瓊宫)鬱陶¶
抱長策(洙曰書鬱陶乎予心長䇿良策/者也有良策而不見用故鬱陶)義仗知者論吾衰¶
卧江漢但愧識璵璠(洙曰潘正叔寸晷惟寳豈無璵璠言/巳之所識止璵璠而巳以美柳侯也)文¶
章一小伎於道未爲尊(趙曰後漢楊賜傳云造作賦/說以史篆小伎見寵於時)起余¶
幸班白因是託子孫(趙曰起余者商也言柳少府起發余於/班白衰老之間因此相見而有子孫可)¶
(託之/幸也)俱客古信州(洙曰夔乃古信州也〇程曰春秋時魚國漢/爲魚腹縣梁隋皆爲巴東郡唐初改爲信州)¶
(又爲夔州取/夔國名之)結廬依毀垣相去四五里徑微山葉繁時¶
危挹佳士况免軍旅喧醉從趙女舞歌鼔秦人盆(洙/曰)¶
<pb:KR4c0018_SBCK_017-25a>¶
<pb:KR4c0018_SBCK_017-26a>¶
故舊禮數絶自然弃擲與時異况乃踈頑臨事拙飢¶
卧動即尚一旬(洙曰劉公幹詩/弥廣十餘旬)弊裘何啻聮百結(洙曰見/女子衣)¶
(百結/注)君不見空墻日色晚此老無聲淚垂血¶
　　　贈鄭十八賁¶
温温士君子(洙曰前漢律歷志以銅有似士君子之行言不爲/燥&KR0668;寒暑変其莭不爲風雨暴露改其形介然有)¶
(常/也)令我懷抱盡(師曰詩云温其如玉鄭賁有温潤君/子之德使我得展尽厎藴無有遺恨)靈芝冠¶
衆芳安得闕親近(趙曰芝以比鄭蓋靈芝人所喜見者故不/可闕於親近也韓退之有云若鳯凰芝草)¶
(淨先覩/之爲快)遭乱意不歸竄身跡非隱(洙曰以避乱也○趙曰/山濤吏非吏隱非隱)¶
細人尚姑息(趙曰礼記小人之爱人也以姑息〇/薖曰小惠相濡潤侮慢无所不至)吾子色愈¶
謹髙懷見物理識者安肯哂卑飛欲何待捷徑應未¶
忍(洙曰不欲枉尺而直㝷也〇修可曰張衡應間曰捷徑邪至我/不忍以投歩于進容我不忍歙扇又楚詞夫惟捷徑而窘歩盧)¶
<pb:KR4c0018_SBCK_017-26b>¶
(藏用傳士大夫指嵩/山終南爲仕塗捷徑)示我百篇文詩家一標凖(蘇曰屈平文/詞乃詩家標)¶
(凖/也)覊離交屈宋(洙曰屈/原宋玉)牢落值顔閔(洙曰顔淵/閔子騫)水陸迷¶
畏途(洙曰畏/一作長)藥餌駐脩軫(逸曰言以丹/薬延年也)古人日巳逺靑¶
史字不泯(洙曰古詩不泯並圖青史盛德○夢符曰右按應劭/風俗通曰青史善著書即青史者人姓名也〇趙曰)¶
(青史者殺青竹簡之史也江文通云俱/啓丹青並圗青史詩云靡囯不泯)歩趾詠唐虞追隨飰葵¶
堇(洙曰以堯舜之道自楽/而不以簞瓢爲慮也)數盃資好事異味煩縣尹心雖¶
在朝謁力與願矛盾抱病排金門衰容肯爲敏(洙曰/敏不)¶
(敏也如左傳魯人以爲敏同○師/曰衰老欲排金馬門尤非本志也)¶
　　　贈衛八處士(師曰按唐史拾遺甫与李白髙適衛賔/相友善時賔年最少号小友今據杜詩)¶
(贈衛八云昔别君未㛰/知此詩乃贈衛賔乎)¶
人生不相見動如參與商(洙曰見送髙/書記詩註)今此復何夕共¶
<pb:KR4c0018_SBCK_017-27a>¶
此燈燭光(洙曰見今夕行注/一云共宿此灯花)少壯能幾時鬢髮各巳¶
蒼(洙曰漢武帝秋風辝少壯幾時兮柰老何陶淵/明帰去來寓形宇内復幾時○饒曰蒼老蒼也)訪舊半爲¶
鬼驚呼熱中膓(洙曰魏文帝与呉質書昔年疾疫親故多離/其災徐陳應劉一時俱逝痛可言耶昔日遊)¶
(処謂百年巳分可長共相保何数年之間零落畧尽言之傷心頃/撰其遺文都爲一集觀其姓名巳爲鬼録追思昔遊猶在心目而)¶
(此諸子化爲糞壤可復道哉〇修可/曰孟子不得於君則熱/中注心熱恐懼也〇趙曰此乃莊子内熱之義蓋煎熱之謂也)焉知¶
二十載重上君子堂(趙曰王仲宣詩/髙㑹君子堂)昔别君未婚兒女¶
忽成行怡然敬父執(直方曰曲礼見父之/執不謂之進不敢進)問我來何方問¶
荅未及巳兒女羅酒漿(洙曰兒女一作驅兒○何曰詩可以/挹酒漿○蘇曰郭育見戴逵使羅酒)¶
(漿兒女/進果餒)夜雨剪春韮(蘇曰郭林宗見友人夜冒雨剪韮作炊/飯今洛汭人皆効之〇薛曰右按南史)¶
(周顒春/初早韭)新炊間黄粱(洙曰陶隱居曰黄粱本出青兾穗大毛/長殻米俱麄於白粱食之比它榖最益)¶
(脾〇修可曰王儉問周顒曰山中何者爲最勝曰春/𥘉早韮秋未晚菘〇趙曰見主人意慇懃而眞也)主稱㑹面¶
<pb:KR4c0018_SBCK_017-27b>¶
難(洙曰張平子賦主稱露未晞曹子建/詩主稱千金壽古詩㑹面安可知)一舉累十觴十觴亦¶
不醉(洙曰一作千/觴亦不醉)感子故意長明日隔山岳丗事兩茫¶
茫(洙曰曹頴逹詩㪯觴詠露斯○蘇曰孔文㪯百觴亦/不醉〇梅曰李牧曰呉將軍飲数十觴未見有醉容)¶
　　　贈蘇四徯¶
異縣昔同遊各云猒轉蓬(洙曰古詩爲客若轉蓬言/如蓬之隨風無所定止也)别離¶
巳五年尚在行李中(洙曰左傳秦晉圍鄭燭之武夜見秦伯/曰若舎鄭以爲東道主行李之往來供)¶
(其困乏注/行李使人)戎馬日衰息乗輿安九重(洙曰天子之門九重乗/輿天子所乗輿時京師)¶
(𥘉復天下漸平也〇趙曰以車駕嘗因吐蕃䧟京/師而幸陜今稍平定復還長安爲九重之安矣)有才何棲棲¶
將老委所窮(趙曰公毎自負矣故不以言才爲/嫌微生畒云丘何爲是棲棲者欤)爲郎未爲¶
賤(洙曰徯爲宣義郎子美檢校工部貟外郎非/以階官也後篇云雖爲尚書郎可以證矣)其柰疾病攻¶
子何面䵩黒焉得豁心胷(趙曰指言蘇徯也/列子云面目黧黒)巴蜀倦剽¶
<pb:KR4c0018_SBCK_017-28a>¶
劫下愚成土風(洙曰崔旰/之乱也)幽葪巳削平(洙曰禄山所/節鎮処也)荒徼¶
尚彎弓(洙曰時思明未平〇趙曰安史/之乱雖巳削平而猶有盗賊也)斯人脫身來豈非¶
吾道東(洙曰儒林傳𥘉梁項生從田何受易丁寛爲項生從者/讀易精敏材過項生遂事何斈成何謝寛寛東帰何謂)¶
(門人受易以東矣〇師古曰言丁寛得其法術以去後漢鄭/玄斈於馬融辝帰融喟然謂門人曰鄭生今去吾道東矣)乾¶
坤雖寛大所適裝嚢空肉食哂菜色少壯欺老翁(洙/曰)¶
(傷時情以肥癯爲輕重也〇蘇曰吕安謂嵆康曰我輩稍有菜色/反爲肉食軰所哂徒知其外而不知内也周澤謂諸齋郎曰若有)¶
(少壯不可欺老翁翁胃中有書万餘卷若/輩未到此田地諸人皆慚悚无一語對)况乃主客間古來¶
偪側同君今下荆楊(趙曰言時之寛舒則寛舒同時之/偪側則偪側同公詩有偪側行)獨帆¶
如飛鴻二州豪俠埸人馬皆自雄一請甘飢寒再請¶
甘養蒙(洙曰養蒙欲其/晦迹以自全也)¶
　　　君不見簡蘇徯¶
<pb:KR4c0018_SBCK_017-28b>¶
君不見道邊廢弃池君不見前者摧折桐百年死樹¶
中琴瑟(洙曰蔡邕取㸑下桐爲琴○趙曰異苑載呉平在勾章/州門外怱生一株桐上有謡歌之声平悪而斫其後桐)¶
(自迁立於故根上又聞歌声曰死樹今更青呉平㝷當帰桐材所/以爲琴瑟今言死樹猶可爲之譬士終有用也舊注所引者非)¶
一斛舊水藏蛟龍(洙曰積水成淵蛟龍生焉〇/趙曰以譬士當守所養也)丈夫蓋棺¶
事始定(洙曰古詩蓋棺事乃巳言死而後巳也○蘇曰劉毅/丈夫兒蹤跡不可㝷常便混羣小中蓋棺事方定矣)君¶
今幸未成老翁(趙曰魏文帝与呉質書云/巳成老翁但未白頭耳)何恨憔悴在山¶
中深山窮谷不可處霹靂魍魎兼狂風(洙曰兼一作并/一作因〇蘇曰)¶
(鮑休清溪賦霹靂/破石狂風驚林)¶
　　　贈李白¶
二年客東都所歷猒機巧(彦輔曰東都洛陽也前漢地理/志周人之失巧僞趍利〇余曰)¶
(葛屦詩其民/機巧趍利)野人對羶腥(彦輔曰潘岳秋㒷賦序僕野人也/杜亦自謂爲郊野人耳周礼注犬)¶
<pb:KR4c0018_SBCK_017-29a>¶
(腥羊羶離騷九章曰/腥臊並御芳得薄兮)𬞞食常不飽(趙曰此意似雖日見羶腥/之物而其食猶未厭乎藜)¶
(藿所以對之而増媿則/甫之貧困無資可見矣)豈無靑精飯使我顔色好(洙曰梁/書安成)¶
(康王秀傳兩韓之孝友純深庾郭之形骸枯槁或䂊飯菁羹惟日/不足或葭牆艾席樂在其中○田曰陶隱居登眞隠訣載太極眞)¶
(人靑精乾石䭀飯注云以南燭草煑汁漬米爲之彭祖云大宛有/青精光生淸靈眞人眞誥云霍山有道士鄧伯元者受靑精石飯)¶
(之/法)苦乏大藥資(脩可曰丹書怉丹山人大藥證云夫大藥者須/錬砂中录能取鈆裏金黃芽爲根蔕水火錬功)¶
(深○彦輔曰洞仙傳晉中興以來/名山道士合大藥得仙者甚衆)山林跡如掃(洙曰魏文帝㳺/仙詩与我一丸)¶
(藥光耀有五色服藥四五日胷臆生羽翼〇趙曰四句通義離爲/兩端則語意不相接蓋詩人不以文害辭以靑精飯可謂之大藥)¶
(矣眞誥云霍山有道者鄧伯元受靑精石飯之法内見五臟色如/嬰孺豈不謂之大藥乎而靑精飯法其所用之物如以南燭草木)¶
(葉煑取汁浸漬稻米炊之張君房云青稻米如䂊章西山靑米呉/越靑龍稻草是也此亦費㝷討不以謂之大藥資乎○彦輔曰北)¶
(山移文曰乍低枝而掃跡〇師/曰李白將爲梁宋之遊甫作此詩/贈之東都洛陽也唐初都長安後都洛陽東都自安史再䧟之後民)¶
(物貧窘故幾巧趍利風俗浮薄甫二年客居于此覩兹機巧之俗/甚厭惡之傷昔日之不然也羶腥謂兵後東都居民肝䐉塗地風)¶
<pb:KR4c0018_SBCK_017-29b>¶
(揚羶腥之氣野人甫自稱也𬞞食不飽謂物踊貴青精神仙之所/服食有黄精有靑精色黄者爲黄精色靑者爲靑精亦若天黄地)¶
(黄人黄也本只是一種根浮于上者爲天黄沉于下者爲地黄生/于中者爲人黄靑精食之旣乆能益人顔色長年却老藥有大有)¶
(小僊亦有小大也有天仙有地仙藥有丹砂黄金爲藥之上者故/云大藥甫旣客居東都無大藥之資將隱于山林求靑精食之亦)¶
(可以駐顔色柰何山林人迹如掃謂兵火/之後絶無人煙故也蓋歎東都之不可居)李侯金閨深(鮑曰/白嘗)¶
(供奉翰林故云○洙曰江文通别賦金閨之諸彦蘭臺之群英注/金閨金馬門也謝玄暉出尚書省詩旣通金閨籍〇彦輔曰按李)¶
(陽冰作白集序/云天子賜金閨)脫身事幽討(鮑曰本傳白自知不爲親近所容/求還山帝賜金帶放還○趙曰李)¶
(白宜通籍金閨以不得遂浮遊四方此爲事幽討也〇彦輔曰漢/項羽問張良曰沛公安在曰脫身去間至軍白就從祖陳留採訪)¶
(使彦允請北海/髙天師授道籙)亦有梁宋遊(洙曰任彦升令云客游梁朝則/聲華籍甚顔延年北使洛塗出)¶
(梁宋郊○鮑曰白時得還与公同在洛將適梁宋也後在梁亦与/公同遊故遣懷詩云昔我遊関中得梁孝王都憶与髙李輩論交)¶
(入酒爐○趙曰梁謂汴州今之東京宋謂宋州今之南京/也○鄭曰梁古犬梁今汴京也宋古𣏌國今應天府是也)方期¶
拾瑶草(江淹香爐峯詩瑶草正翕赩玉樹信葱靑江淹曹植詩/徙倚拾蕙草○蘇曰東方朔与友人書曰不可使塵網)¶
<pb:KR4c0018_SBCK_017-30a>¶
(名韁利鎻怡然長嘯脫去十洲三島相期拾瑶草呑日月光華共/輕舉爾○尹曰江文通别賦惜瑶草之徒芳李善注曰髙唐賦序)¶
(云我帝之季女名曰瑶姬未行而亡封于巫山之臺精神爲草寔/曰靈芝山海經曰姑瑶之山帝女死焉名曰女尸化爲瑶草其葉)¶
(胥成其華黄其實如兎絲服者媚於人〇趙曰瑶草事雖出於山/海經姑瑶之山帝女死焉化爲瑶草服之者媚於人而瑶草字江)¶
(淹登廬山詩瑶草正翕赩别賦云惜瑶草之徒芳盖以仙境之物/美言之耳今子美正承江淹而用之也○彦輔曰沈佺期詩意欲)¶
(拾靈草〇師曰漢時凡待詔者必於金馬門美生曰彦李白嘗侍/詔翰林故云金閨彦幽討謂窮討幽趣梁宋即今之東京開封府)¶
(是也本魏地號曰大梁其地有香爐峰神仙所居之迹瑶草乃珊/瑚樹之類仙家用以合丹藥服餌時李白擺脫翰林之職將以窮)¶
(討幽趣故爲梁宋之遊拾瑶草以服食蓋白之爲人放曠/不樂仕宦有意於神仙後以入水捉月或者以爲戸解)¶
　　　戲簡鄭廣文(䖍)兼呈蘇司業(源明)¶
廣文到官舎(洙曰廣文事/是醉時歌)繫馬堂階下(洙曰繫/一作置)醉即騎¶
馬歸(趙曰山簡傳日暮倒載歸酩酊無/所知時時能騎馬倒着白接䍦也)頗遭官長罵才名¶
三十年坐客寒無氊(趙曰唐史稱鄭䖍在官貧約澹如也乃/引杜甫嘗贈以詩曰才名三十年坐客)¶
<pb:KR4c0018_SBCK_017-30b>¶
(寒無氊則知公/之作眞詩史矣)近有蘇司業時時與酒錢(洙曰與一作乞/○鄭曰乞丘旣)¶
(切又作與○師曰䖍始爲廣文館學士性嗜酒不治事數爲官長/所訶怡然不以爲意禄山反䧟于賊受禄山僞署後竄歸坐免官)¶
(故至貧窶惟蘇源明重其才時時給餉之杜/詩云得錢即相覔沽酒不復疑盖謂此也)¶
　　　戲贈友二首¶
元年建巳月(洙曰肅宗去上元三年年號止稱元年月以斗建/辰爲名也〇師曰肅宗止稱元年復以月建之辰)¶
(稱月蓋法上古之制也年號自漢武帝方有之甫特於此年以/元年建巳月爲稱記肅宗之立上古制不然何以謂之詩史乎)郎¶
有焦校書自誇足膂力能騎生馬駒一朝被馬踏脣¶
裂板齒無壯心不肯巳欲得東擒胡(趙曰公使魏武帝/樂府云老驥伏櫪)¶
(志在千里烈士暮年壯心不巳○師曰胷腸之間曰膂生馬駒其/馬未調習者板大齒也仲尼嘗譏子路暴虎慿河死而無悔謂其)¶
(好勇故也此詩雖云諧/戲亦爲好勇者之戒)¶
元年建巳月官有王司直馬驚折左臂骨折面如¶
<pb:KR4c0018_SBCK_017-31a>¶
墨(洙曰國語/望之如墨)駑駘漫染泥何不避雨色(師曰觀此詩有何/不避雨色之句盖)¶
(爲躁進者/之戒云)勸君休歎恨未必不爲福(洙曰此詩所諷近白/居昜新豊折臂翁○)¶
(趙曰淮南子云塞上翁馬亡入胡人皆弔之曰何知非福居數月/其馬引胡駿馬而歸人皆賀之曰何知非禍及家冨馬良其子好)¶
(騎墮而折躰人又弔之曰何知非福居一年胡人大入丁壯戰死/者十九其子獨以跛故父子得獲相保舊注引居易新豊折臂翁)¶
(穿鑿/矣)¶
分門集註杜工部詩卷之十七¶
<pb:KR4c0018_SBCK_017-31b>¶
